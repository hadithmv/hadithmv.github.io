މުއައްލިފުގެ ކުރު ތަޢާރަފެއް
އެކަލޭގެފާނުއީ މުޙައްމަދު ބްނުލް ޙުސައިނު ބްނު ޢަބްދި الله އަލްއާޖުއްރީ އަލްބަޣްދާދީއެވެ. ކުންޔާއަކީ އަބޫބަކުރެވެ. އުފަންވެވަޑައިގަތީ ހިޖުރައިން 280 ނުވަތަ 264 ހިސާބުގައި ބަޣްދާދުގައިއެވެ.
އެކަލޭގެފާނުގެ އުސްތާޛުންގެ ތެރޭގައި އަބޫބަކުރު ޖަޢުފަރުލް ފިރްޔާބީއާއި، ސުނަނު އަބީދާވޫދު ލިޔުއްވި އިމާމު އަބޫ ދާވޫދުގެ ދަރިކަލުން އަބޫބަކުރު ޢަބްދު الله ބްނު އަބީ ދާވޫދާއި، ޢަބްދު الله ބްނު މުޙައްމަދު އަލްވާސިޠީއާއި، އަބޫ ޔަޢުޤޫބުލް އަންމާޠީއާއި، އަދިވެސް އެތަކެއް އިމާމުންނެއް ހިމެނިވަޑައިގަންނަވައެވެ.
އެކަލޭގެފާނުގެ ދަރިވަރުންގެ ތެރޭގައި އަބޫ ނުޢައިމުލް އަޞްބަހާނީއާއި، އިބްނު ބައްޠާ އާއި، އަބޫ މުޙައްމަދު ޢަބްދުއްރަޙްމާނު ބްނުއް ނައްޙާސްއާއި އަދިވެސް އެތަކެއް ބޭކަލުން ހިމެނިވަޑައިގަންނަވައެވެ.
އެކަލޭގެފާނު ލިޔުއްވި ފޮތްތަކުގެ ތެރޭގައި: ކިތާބުއް ޝަރީޢާ، އަޚްލާޤުލް ޢުލަމާ، އަޚްބާރު ޢުމަރު ބްނު ޢަބްދުލް ޢަޒީޒު، އަލްޣުރަބާ ހިމެނެއެވެ.
އެކަލޭގެފާނުގެ ޢިލްމުވެރިކަމުގެ މައްޗަށް އެތަކެއް ޢިލްމުވެރިންވަނީ ޘަނާ ކިޔުއްވާފައެވެ. އެގޮތުން އެކަލޭގެފާނުއީ ފިޤުހުވެރި، ޙާފިޡު، ޞާލިޙު، ސުންނަތުގެ އަހުލުވެރި އިމާމެއްކަމުގައި، އަދި ޒުހުދުވެރި އަޅުވެރި މުޙައްދިޘެއްކަމުގައި ޢިލްމުވެރިން ޞިފަކުރައްވާފައިވެއެވެ. އަދި އަހުލުއްސުންނާ ވަލްޖަމާޢަތުގެ ޢަޤީދާގައި ޘާބިތުވެވަޑައިގެން ހުންނަވާ ނަޞްރުދެއްވި އިމާމެކެވެ.
އެކަލޭގެފާނު އަވަހާރަވީ ހިޖުރައިން 360 އަހަރުގައި މައްކާގައިއެވެ. الله ތަޢާލާ އެކަލޭގެފާނަށް ރަޙްމަތްލައްވާ ފާފަފުއްސަވާ ސުވަރުގޭގެ މަތިވެރި ދަރަޖަތައް ދެއްވާށިއެވެ!
ފޮތުގެ ކުރު ތަޢާރަފެއް
މިއީ އިމާމް އަބޫބަކުރު އަލްއާޖުއްރީ رحمه الله ލިޔުއްވި، ސުންނަތް ޖަމާޢަތުގެ ޢަޤީދާ ބަޔާންކުރެވިގެންވާ ބޮޑު ފޮތެކެވެ. ފޮތުގެ ނަމަކީ ކިތާބުއް ޝަރީޢާއެވެ. މިފޮތުގައި އެކަލޭގެފާނުވަނީ އަހުލުއްސުންނާ ވަލްޖަމާޢަތުގެ ޢަޤީދާގެ އަޞްލުތައް ބަޔާންކުރައްވާ އަދި އެކަމުގެ މައްޗަށްވާ އާޔަތްތަކާއި ޙަދީޘްތަކާއި، ސަނަދު ގުޅުއްވާ އެތަކެއް އިމާމުންގެ ބަސްފުޅުތައް ގެންނަވާފައެވެ. އަދި ހަމައެފަދައިން ސުންނަތުގެ ޢަޤީދާއާއި ޚިލާފުވި މަގުފުރެދިގެންވާ ބިދުޢަވެރި ފިރުޤާތަކުގެ ވާހަކަ ބަޔާންކުރައްވާ އެބައިމީހުންގެ މަގުފުރެދުން ޛިކުރުކުރައްވާ ދަލީލުތަކުން ރައްދުދެއްވިއެވެ.
މިފޮތް އެކުލެވިގެންވަނީ ޖުމްލަ 23 ޖުޒްއުގެ މައްޗަށެވެ. އަދި މިފޮތް ތަޙްޤީޤާއި އެކީ 6 މުޖައްލަދުގެ މައްޗަށް ދާރުލް ވަޠަނުން ޗާޕްކޮށްފައިވެއެވެ. އަހަރުމެން ޤަޞްދުކުރީ މިފޮތުގައި މުއައްލިފުގެ ގެންނަވާފައިވާ ޢަޤީދާގެ އަޞްލުތައް ޚުލާޞާކޮށް ގެނައުމަށެވެ. އެގޮތުން މުއައްލިފު ގެންނަވާފައިވާ ދަލީލުތަކާއި އިމާމުންގެ ބަސްފުޅުތައްވާނީ އުނިކުރެވިފައިއެވެ. އަދި އަހަރުމެން ހަމައެކަނި ގެނައީ ދަލީލުތަކުގެ މައްޗަށް މުއައްލިފު ވާހަކަދައްކަވާ ޝަރަޙަކޮށް ވިދާޅުވެފައިވާ ބަސްފުޅުތަކުގެ ތަރްޖަމާއެވެ. އަދި ސިޔާޤުގެ ބޭނުންޖެހިއްޖެ ހިނދެއްގައި މެނުވީ ޢިބާރާތަށް ބަދަލެއް ގެނައުމެއް ނެތިއެވެ.
އުއްމީދަކީ ކުރިއަށް އޮތްތަނުގައި މިފޮތުގެ ފުރިހަމަ ތަރުޖަމާއެއް ނެރެވުމެވެ. ތައުފީޤުދެއްވުން އެދެނީ الله ގެ ޙަޟްރަތުންނެވެ.
**
ފޮތް ފެށުން
ވާހަކަތައް ފެށުމަށް އެންމެ ޙައްޤުކަން ބޮޑުވެގެންވަނީ އަހަރުމެންގެ ވެރި ދީލަތިވަންތަ الله ތަޢާލާއަށް ޙަމްދުކުރުމުންނެވެ. އަދި އެންމެ މާތްވެގެންވާ ޙަމްދުކުރުމަކީ އެކަލާނގެ ނަފްސުފުޅަށް ކުރައްވާފައިވާ ޙަމްދެވެ. ފަހެ އަހުރެން އެބަސްތަކުން އެކަލާނގެއަށް ޙަމްދުކުރަމެވެ.
އަހަރުމެންނަށް މެދުނުކެނޑި އެކަލާނގެ ދެއްވާފައިވާ ނިޢުމަތްތަކާއި އިޙްސާންވަންތަކަމަށް އަހަރުމެން އެކަލާނގެއަށް ޙަމްދުކުރަމެވެ. އެއީ އޭނާގެ ވެރި ދީލަތިވަންތަ އިލާހު ޙަމްދުކުރެވުމަށް ލޯބިވެވޮޑިގެންވާކަން ދަންނަ މީހެއް ކުރާ ޙަމްދުންނެވެ. ފަހެ އެކަލާނގެއަށް ކޮންމެ ޙާލެއްގައިވެސް ޙަމްދުހުއްޓެވެ.
އަދި ހެޔޮޚަބަރުދެއްވާ، އިންޛާރުދެއްވާ ކަލޭގެފާނު، އަލިގަދަވެގެންވާ އަލިމަގަށް މަގުދެއްކެވި، އާދަމުގެދަރިންގެ ސާހިބާއަށް الله ތަޢާލާ ޞަލަވާތާއި ސަލާމް ލައްވާށިއެވެ! އެކަލޭގެފާނުއީ އެކަލޭގެފާނުގެ ޞިފަފުޅު ތައުރާތާއި އިންޖީލުގައި ބަޔާންވެގެންވާ، ހުރިހާ ނަބިއްޔުންގެ ޚާތިމް މުޙައްމަދު صلى الله عليه وسلم އެވެ. الله ތަޢާލާ އެކަލޭގެފާނާއި އެކަލޭގެފާނުގެ ހެޔޮވެގެންވާ އާލުންނާއި އެކަލޭގެފާނުގެ އިޚްތިޔާރުކުރެއްވިގެންވާ ޞަޙާބީންނާއި އެކަލޭގެފާނުގެ އަނބިއަނބިކަނބަލުން، އުއްމަހާތުލް މުއުމީންނަށް ޞަލަވާތް ލައްވާށިއެވެ!
الله ތަޢާލާއަށް ކިޔަމަންތެރިވުމާއި، އެކަލާނގެ ރަސޫލާ صلى الله عليه وسلم އަށް ކިޔަމަންތެރިވުމާއި، އަދި އެކަލޭގެފާނުގެ ޞަޙާބީންނާއި އެބޭކަލުންނަށް އިޙްސާންތެރިކަމާއިއެކީ ތަބަޢަވީ ތާބިޢީން އެގޮތެއްގެ މަތީގައި ތިއްބެވިގޮތް، އަދި މުސްލިމުންގެ ޢިލްމުވެރިންގެ ތެރެއިންވާ އިމާމުން އެގޮތެއްގެ މަތީގައި ތިއްބެވި ގޮތުގައި ހިފުމުގެ ނިޢުމަތް އަހަރުމެންނަށާއި ތިޔަބައިމީހުންނަށް އެކަލާނގެ ދެއްވާށިއެވެ. އަދި މަގުފުރައްދާ ހަވާނަފްސުގެ ކަންތައްތަކުން އަހަރުމެން ރައްކާތެރިކުރައްވާށިއެވެ! އެކަލާނގެއީ އައްސަވާވޮޑިގެންވާ ކައިރީގައިވޮޑިގެންވާ އިލާހެވެ.
ބާބުތައް
ޖަމާޢަތުގައި ލާޒިމްވެހުރުމާއި، ބައިބައިވެގަތުން ނަހީވެގެންވުމާއި، އަލަށް ބިދުޢަ އުފެއްދުން ދޫކޮށްލާ (އަޘަރުތަކަށް) ތަބަޢަވުން ނަންގަނެވުނު ބާބު
ހަމަކަށަވަރުން الله ތަޢާލާ، އެކަލާނގެ ފަޟްލަވަންތަކަމާއި އިޙްސާންވަންތަކަމުން، އެކަލާނގެ ފޮތުގައި، އިސްވެދިޔަ ދެފޮތުގެ އަހުލުވެރިންކަމުގައިވާ ޔަހޫދީންނާއި ނަޞާރާއިން ހަލާކުވެގެންދިޔައީ އެބައިމީހުންގެ ދީނުގައި ބައިބައިވެގެން ދިޔުމުންކަމަށް އަހަރުމެންނަށް ޚަބަރުދެއްވާފައިވެއެވެ.
އަދި އެބައިމީހުން ބައިބައިވެގަތުމާއި ބާޠިލަށް ލެނބުމަށް މެދުވެރިކުރުވިކަމަކީ އަނިޔާވެރިކަމާއި ޙަސަދަވެރިކަންކަމަށް އެކަލާނގެ އަހަރުމެންނަށް އެންގެވިއެވެ. އެއީ އެބައިމީހުން ފިޔަވައި އެހެން ބަޔަކަށް އެނގިގެންނުވާ އެއްޗެއް އެބައިމީހުންނަށް އެނގުމަށްފަހުއެވެ. ދެންފަހެ އަނިޔާވެރިކަމާއި ޢަދާވާތްތެރިކަމާއި ޙަސަދަވެރިކަން ގަދަވެގެންވުމުން އެބައިމީހުން ބައިބައިވެގެން ފިރުޤާތަކަކަށްވުމަށް މެދުވެރިވިއެވެ. ދެންފަހެ އެބައިމީހުން ހަލާކުވެގެންދިޔައެވެ.
ފަހެ އަހަރުމެންގެ ދީލަތިވަންތަ އިލާހު، އެބައިމީހުން ފަދައިން އަހަރުމެންވުމާއިމެދު އަހަރުމެންނަށް އިންޛާރުދެއްވާ ހުށިޔާރުކުރުވިއެވެ. އެފަދައިންވެއްޖެނަމަ އެބައިމީހުން ހަލާކުވެގެންދިޔަ ފަދައިން އަހަރުމެންވެސް ހަލާކުވެގެންދާނެތެވެ. އަދި ކިއެއްތަ، ޖަމާޢަތުގައި ލާޒިމްވެހުރުމަށް އެކަލާނގެ އަހަރުމެންނަށް އަމުރުކުރައްވާ، ބައިބައިވެގަތުން ނަހީކުރެއްވިއެވެ. ހަމައެފަދައިން ނަބިއްޔާ صلى الله عليه وسلم ވެސްވަނީ ބައިބައިވުމާއިމެދު އަހަރުމެންނަށް އިންޛާރުދެއްވާ، ޖަމާޢަތުގައިވުމަށް އަހަރުމެންނަށް އަމުރުކުރައްވާފައެވެ. އަދި ހަމައެފަދައިން އަހަރުމެންގެ ކުރިން އިސްވެދިޔަ މުސްލިމުންގެ ޢިލްމުވެރިންގެ ތެރެއިންވާ އަހަރުމެންގެ އިމާމުންވެސްމެއެވެ. އެހުރިހާ ބޭކަލުންވެސް ޖަމާޢަތުގައި ލާޒިމްވެހުރުމަށް އަމުރުކުރައްވާ، ބައިބައިވެގަތުން ނަހީކުރެއްވިއެވެ.
**
الله ތަޢާލާ އަހަރުމެންނާއި ތިޔަބައިމީހުންނަށް ރަޙްމަތްލައްވާށިއެވެ! އެއަށްފަހު ދަންނާށެވެ! الله ތަޢާލާވަނީ އެކަލާނގެ ފޮތުގައި، އެކަލާނގެ ޚަލްޤުތަކުންގެ މެދުގައި ޚިލާފުވެގަތުން ކޮންމެހެންވެސް ވާނޭކަމަށް އަހަރުމެންނާއި ތިޔަބައިމީހުންނަށް އަންގަވާފައެވެ. އެއީ އެކަލާނގެ އިރާދަކުރެއްވި މީހަކު މަގުފުރައްދަވާ، އަދި އެކަލާނގެ އިރާދަކުރެއްވި މީހަކަށް ތެދުމަގުދެއްކެވުމަށެވެ. މުއުމިނުން އެކަންތައް ހަނދާންކުރާނޭ ނަޞޭޙަތެއްކަމުގައި އެކަލާނގެ އެބަސްފުޅުތައް ލެއްވިއެވެ. އެއީ އެބައިމީހުން ބައިބައިވެގަތުމާއިމެދު ހުށިޔާރުވެ، އަދި ޖަމާޢަތުގައި ލާޒިމްވެތިބެ، އަދި ދީނުގެ ކަންތަކުގައި އަރައިރުންވެ ދެބަސްވުންތައް ދޫކޮށްލާ، (ސަލަފުންނަށް) ތަބަޢަވެ، އަދި އަލަށް ކަންކަން ނުއުފެއްދުމަށްޓަކައިއެވެ.
ދެން އެއަށްފަހު الله ތަޢާލާވަނީ އެކަލާނގެ ބާވައިލެއްވި ތަކެއްޗަށް ތަބަޢަވުމަށް އެކަލާނގެ ނަބިއްޔާ صلى الله عليه وسلم އަށް އަމުރުކުރައްވާ، އަދި އިސްވެދިޔަ އުއްމަތްތަކުގެ މީހުން ޚިލާފުވެގަތް ކަންތަކުގައި އެބައިމީހުންގެ ހަވާނަފްސު އެދޭގޮތަށް ތަބަޢަނުވުމަށް އަމުރުކުރައްވާފައެވެ. ދެންފަހެ އެކަލޭގެފާނު އެފަދައިން ޢަމަލުކުރައްވާ، ޚިލާފުވެގަތުމާއި ފަޚުރުވެރިވެގަނެ މޮޅުކަންފެނުމާއި ހަވާނަފްސަށް ތަބަޢަވުމާއިމެދު އެކަލޭގެފާނުގެ އުއްމަތަށް އިންޛާރުކުރެއްވިއެވެ.
الله ތަޢާލާ އެމީހަކަށް ހެޔޮގޮތްވުމަށް އިރާދަކުރައްވާ މީހާގެ ޢަލާމާތަކީ: މިމަގުގައި ހިފުމެވެ. (އެއީ) الله ގެ ފޮތާއި، الله ގެ ރަސޫލާ صلى الله عليه وسلم ގެ ސުންނަތްތަކާއި، އެކަލޭގެފާނުގެ އަޞްޙާބުންނާއި އެބޭކަލުންނަށް އިޙްސާންތެރިކަމާއިއެކީ ތަބަޢަވީ ބޭކަލުންގެ ސުންނަތްތަކާއި، ކޮންމެ ރަށެއްގައި މުސްލިމުންގެ އިމާމުން އެންމެ ފަހު ޢިލްމުވެރިޔާއާއި ހަމައަށް އެކަންތަކެއްގެ މަތީގައި ތިއްބެވި ކަންތަކުގައި ހިފާ ތަބަޢަވުމެވެ. އެއީ އަލްއައުޒާޢީއާއި، ސުފްޔާނުއް ޘައުރީއާއި، މާލިކު ބްނު އަނަސްއާއި، އައްޝާފިޢީއާއި، އަޙްމަދު ބްނު ޙަންބަލްއާއި، އަލްޤާސިމް ބްނު ސައްލާމާއި، އަދި އެބޭކަލުންގެ މަގުގައި ތިއްބެވި ޢިލްމުވެރިންނެވެ. އަދި މިހުރިހާ ޢިލްމުވެރިން ޢައިބުކިޔުއްވާ ކޮންމެ މަޛްހަބަކުން ދުރުވެ އެއްކިބާވުމެވެ.
**
އަދި މޫސާ عليه السلام ގެ އުއްމަތުގެ މީހުން ހަތްދިހަ އެއްބަޔަށް ބައިބައިވެގެންދިޔަކަމާއި، އަދި އެއްބައިގަނޑު ފިޔަވައި އެހުރިހާ އެންމެންވަނީ ނަރަކާގައިކަމަށާއި، އަދި ޢީސާ عليه السلام ގެ އުއްމަތުގެ މީހުން ހަތްދިހަ ދެބަޔަށް ބައިބައިވެގެން ދިޔަކަމާއި، ހަތްދިހަ އެއްބައިގަނޑުވަނީ ނަރަކާގައިކަމަށާއި އަދި ސުވަރުގޭގައިވަނީ އެންމެ ބައިގަނޑެއްކަމަށް ނަބިއްޔާ صلى الله عليه وسلم ވަނީ ޚަބަރުދެއްވާފައެވެ. އަދި ނަބިއްޔާ صلى الله عليه وسلم ޙަދީޘްކުރައްވާފައިވަނީ ތިމަންކަލޭގެފާނުގެ އުއްމަތް އެދެބައިމީހުންނަށްވުރެ ވެސް އިތުރުވެ، އިތުރަށް އެއްބައިގަނޑަށް (އެބަހީ: ހަތްދިހަ ތިންބަޔަށް) ބައިބައިވާނޭކަމަށެވެ. އޭގެ ތެރެއިން ހަތްދިހަ ދެބައިގަނޑުވަނީ ނަރަކާގައިއެވެ. އަދި އެއްބައިގަނޑުވަނީ ސުވަރުގޭގައިއެވެ. ދެން ނަޖާވާނޭ ޖަމާޢަތާއި ބެހޭގޮތުން އެކަލޭގެފާނާއި ސުވާލުކުރެވުނެވެ. އެހިނދު ޙަދީޘްކުރެއްވިއެވެ:
«...مَا أَنَا عَلَيْهِ وَأَصْحَابِي» 1
މާނައީ: "...އެކަންތަކެއްގެ މަތީގައި ތިމަންކަލޭގެފާނާއި ތިމަންކަލޭގެފާނުގެ އަޞްޙާބުން ތިބި ކަންތަކުގެ މަތީގައިވާ މީހުންނެވެ."
އެހެން ޙަދީޘެއްގައި އެއީ ބޮޑުވެގެންވާ ބައިގަނޑުކަމަށް އައިސްފައިވެއެވެ. އަދި އެހެން ޙަދީޘެއްގައިވެއެވެ:
(...وَاحِدَةٌ فِي الْجَنَّةِ، وَهِيَ الْجَمَاعَةُ...) 2
މާނައީ: "...އެއްބައިގަނޑުވަނީ ސުވަރުގޭގައިއެވެ. އަދި އެއީ ޖަމާޢަތެވެ."**
އެހުރިހާ ޙަދީޘެއްގެ މާނައަކީވެސް އެއްމާނައެކެވެ. إن شاء الله.
މިހުރިހާ ބައިގަނޑުތަކާއިމެދު ހުށިޔާރުވެ ދުރުވެގަނެ، ބިދުޢަތަކުން އެއްކިބާވެގަނެ، (ސުންނަތަށް) ތަބަޢަވެ އަލަށްކަންތައް ނުއުފައްދާ، (ސަލަފުންގެ) އަޘަރުތަކުގައި ހިފައި، ސީދާވެގެންވާ ތެދުމަގު ހޯދުމަށް އެދި، އަދި އޭނާގެ ވެރި ދީލަތިވަންތަ ސާހިބު އިލާހުގެ ޙަޟްރަތުން އެހީތެރިކަމަށް އެދުނު މީހަކަށް الله ރަޙްމަތްލައްވާށިއެވެ!
މިއުއްމަތުގެ ޙާލަތުހުރި ގޮތާއިމެދު ފިކުރުކޮށް ބަލައިފި ބުއްދިވެރި ޢިލްމުވެރި މީހަކަށް އެނގިގެންދާނީ، އުއްމަތުގެ ޢާއްމު ގިނަމީހުންގެ ކަންތައް ހިނގަމުންދަނީ އަހުލު ކިތާބީންގެ ސުންނަތްތަކުގެ (ގޮތްތަކުގެ) މައްޗަށްކަމަށެވެ. އެއީ ނަބިއްޔާ صلى الله عليه وسلم ޙަދީޘްކުރެއްވި ފަދައިންނެވެ. އަދި ކިސްރާއާއި ޤައިޞަރުގެ ގޮތްތަކާއި އަދި ޖާހިލިއްޔަތުގެ އަހުލުވެރިންގެ ގޮތްތަކުގެ މައްޗަށެވެ. އެއީ ސުލްޠާނުންނާއި އެމީހުންގެ ޙުކުމްތަކާއި، އަދި މަސައްކަތުމީހުންނާއި އަމީރުންނާއި އެނޫންމީހުންގެ ޙުކުމްތައްފަދަ ކަންތަކުގައިއެވެ. އަދި މުޞީބާތްތަކާއި އުފާފާޅުކުރުންތަކާއި، ގޯތިގެދޮރާއި އަންނައުނާއި ގަހަނާއާއި، ކެއުމާއި ބުއިމާއި، ވަލީމާތަކާއި ސަވާރީތަކާއި ޚާދިމުންނާއި، މަޖްލިސްތަކާއި މަޖްލިސްކުރުމާއި، ގަނެވިއްކުމާއި، އެތައްގޮތަކުން އާމްދަނީ ހޯދާގޮތްތަކުގައިވެސްމެއެވެ. އަދި މިބަޔާންކުރި، އޭގެ ޝަރަޙަ ދިގުވެގެންވާ މިފަދަ ކަންތައް އެބައިމީހުންގެ މެދުގައި ހިނގަމުންދަނީ ޤުރްއާނާއި ސުންނަތާއި ޚިލާފަށެވެ. އަދި އެކަންތައް ހިނގަމުންދަނީ ނަބިއްޔާ صلى الله عليه وسلم ޙަދީޘްކުރެއްވިފަދައިން އަހަރުމެންގެ ކުރީގައި އުޅުނު މީސްތަކުންގެ ގޮތްތަކުގެ މައްޗަށްކަން ކަށަވަރެވެ. والله المستعان. މީސްތަކުންގެ މައްޗަށް ޢާއްމުވެގެންވާ މިބަލާއިން ސަލާމަތްވާ މީހުންގެ މަދުކަމާއެވެ! އަދި ޢިލްމުން އެމީހަކު އަދަބުވެރިވެފައިވާ މީހަކަށްމެނުވީ މިކަންތައް ފާހަގަކޮށް ވަކިނުކުރެވޭހުއްޓެވެ. ހުރިހާ ތެދުމަގަށް ތައުފީޤުދެއްވާ އެހީތެރިކަންދެއްވަނީ الله އެވެ.**
ޚަވާރިޖުންނަށް ނުބައިބަސްބުނުމާއި، އެބައިމީހުންގެ މަޛްހަބުގެ ނުބައިކަމާއި، އެބައިމީހުންނާއި ހަނގުރާމަކުރުން ހުއްދަވެގެންވާކަމާއި، އަދި އެބައިމީހުން ޤަތުލުކުރާ މީހަކު ނުވަތަ އެބައިމީހުންގެ އަތްދަށުން ޤަތުލުކޮށްލެވޭ މީހަކަށް ހުރި ޘަވާބު ނަންގަނެވުނު ބާބު
ޚަވާރިޖުންނަކީ ނުބައިވެގެންވާ ބައެއްކަމާއި، އަދި الله އާއި އެކަލާނގެ ރަސޫލާ صلى الله عليه وسلم އަށް އުރެދިގެންވާ ބައެއްކަމާއިމެދު އިހުގެއާއި މިހާރުގެ އެއްވެސް ޢިލްމުވެރިޔަކު ޚިލާފެއްނުވެއެވެ. އެއީ އެބައިމީހުން ނަމާދުކޮށް ރޯދަހިފާ، އަޅުކަމުގައި ގަދައަޅާ އުޅުނަސްމެއެވެ. ފަހެ އެކަންތަކުން އެބައިމީހުންނަށް ކުރަނޭ ފައިދާއެއް ނެތެވެ. އަދި އެބައިމީހުން ހެޔޮކަންތަކަށް އަމުރުކުރާކަމާއި ނުބައިކަންތައް ނަހީކުރާކަން ފާޅުކުރެއެވެ. އެކަމަކު އެބައިމީހުންނަށް އެކަމުންކުރާނޭ ފައިދާއެއް ނެތެވެ. އެހެނީ އެބައިމީހުންނީ އެބައިމީހުން ހިތްއެދޭގޮތަކަށް ޤުރްއާން މާނަކޮށް، މުސްލިމުންނަށް އޮޅުވާލާ ބައެކެވެ. ފަހެ الله ތަޢާލާވަނީ އެބައިމީހުންނާއިމެދު އިންޛާރުދެއްވާފައެވެ. އަދި ނަބިއްޔާ صلى الله عليه وسلم ވެސް އިންޛާރުދެއްވިއެވެ. އަދި އެކަލޭގެފާނަށް ފަހު ތެދުމަގު ލިބިގެންވާ ޚަލީފާއިންވެސް އަހަރުމެންނަށް އެބައިމީހުންނާއިމެދު އިންޛާރުދެއްވިއެވެ. އަދި ޞަޙާބީންނާއި އެބޭކަލުންނަށް އިޙްސާންތެރިކަމާއިއެކީ ތަބަޢަވީ ބޭކަލުންވެސް އެބައިމީހުންނާއިމެދު އިންޛާރުކުރެއްވިއެވެ.
ޚަވާރިޖުންނީ ނުބައިވެގެންވާ ނަޖިސްބައެކެވެ. އަދި އެބައިމީހުންގެ މަޛްހަބުގެ މައްޗަށް ތިބި އެހެން ޚަވާރިޖުންވެސްމެއެވެ. ކުރިއާއި މިހާރުގައިވެސް އެބައިމީހުންގެ ތެރޭގައި މިމަޛްހަބު ވާރުތަކުރަމުންދެއެވެ. އަދި ވެރިންނާއި އަމީރުންނާއި ދެކޮޅަށް އެބައިމީހުން ނިކުމެގަނެ، މުސްލިމުން ޤަތުލުކުރުން ހުއްދަކުރެއެވެ.**
އެގޮތުން އެބައިމީހުންގެ ތެރެއިން އެންމެ ފުރަތަމަ ޖީލު ފާޅުވީ الله ގެ ރަސޫލާ صلى الله عليه وسلم ގެ ޒަމާނުގައިއެވެ. އެއީ الله ގެ ރަސޫލާ صلى الله عليه وسلم ޣަނީމާ މުދާ ބައްސަވަނިކޮށްމއެކަލޭގެފާނަށް ފާޑުކީ މީހެކެވެ. އޭނާ ބުންޏެވެ: 'އޭ މުޙައްމަދެވެ! ޢަދުލުވެރިވާށެވެ! ކަލޭގެފާނު ޢަދުލުވެރިވާކަމަށް އަހުރެންނަކަށް ނުފެނެއެވެ!' އެހިނދު ޙަދީޘްކުރެއްވިއެވެ: 'ކަލެއަށް ހަލާކުހުއްޓެވެ! ތިމަންކަލޭގެފާނު ޢަދުލުވެރިވެ ވަޑައިނުގަންނަވާނަމަ، ދެން ޢަދުލުވެރިވާނީ ކާކުހެއްޔެވެ!؟' ދެންފަހެ ޢުމަރު رضي الله عنه އޭނާ ޤަތުލުކޮށްލަން ބޭނުންވިއެވެ. ދެން ނަބިއްޔާ صلى الله عليه وسلم އޭނާ ޤަތުލުކޮށްލުން އެކަލޭގެފާނަށް މަނާކުރެއްވިއެވެ. އަދި އޭނާއާއި އޭނާގެ އެކުވެރިންގެ ތެރޭގައި، އޭނާގެ ނަމާދާއި އަޅާކިޔާއިރު ތިޔަބައިމީހުންކުރެ މީހަކުގެ ނަމާދު ކުޑަކޮށްލާނޭ، އަދި އޭނާގެ ރޯދައާއި އަޅާކިޔާއިރު ތިޔަބައިމީހުންކުރެ މީހެއްގެ ރޯދަވެސް ކުޑަކޮށްލާނޭކަމަށް، އަދި އެބައިމީހުން ދީނުން ނިކުމެގެންދާނޭކަމަށް ޚަބަރުދެއްވިއެވެ. އަދި އެއްޙަދީޘަށްވުރެ ގިނަ ޙަދީޘްތަކުގައި އެބައިމީހުންނާއި ދެކޮޅަށް ހަނގުރާމަކުރުމަށް އެކަލޭގެފާނު އަމުރުކުރެއްވިއެވެ. އަދި އެބައިމީހުންގެ އަތްދަށުން ޤަތުލުވާ މީހަކާއި ނުވަތަ އެބައިމީހުން ޤަތުލުކުރާ މީހާގެ ޘަވާބާއި އަޖުރު ބަޔާންކުރެއްވިއެވެ.
ދެން އޭގެފަހުން އެކި ބިންތަކުން އެބައިމީހުން ނިކުމެ ޖަމަޢަވިއެވެ. އަދި ހެޔޮކަންތަކަށް އަމުރުކުރުމާއި ނުބައިކަންތައް ނަހީކުރާކަމަށް ފާޅުކުރިއެވެ. މަދީނާއަށް އަތުވެއްޖައުމަށް ދާންދެނެވެ. ދެންފަހެ އެބައިމީހުން ޢުޘްމާނު رضي الله عنه ޤަތުލުކޮށްލިއެވެ. އަދި މަދީނާގައި ތިބި الله ގެ ރަސޫލާ صلى الله عليه وسلم ގެ އަޞްޙާބުންގެ ތެރެއިން ބޭކަލުން ޢުޘްމާނުގެފާނު ޤަތުލުވިޔަ ނުދިނުމަށް މަސައްކަތްކުރެއްވިއެވެ. އެހެނެއްކަމަކު އެބޭކަލުންނަށް ކުޅަދާނަނުވިއެވެ.
ދެން އޭގެ ފަހުން އަމީރުލް މުއުމިނީން ޢަލީ رضي الله عنه އާއި ދެކޮޅަށް އެބައިމީހުން ނިކުތެވެ. އަދި އެކަލޭގެފާނުގެ ޙުކުމްފުޅާއިމެދު އެބައިމީހުން ނުރުހުނެވެ. އަދި އެބައިމީހުންގެ ބަސް ފާޅުކޮށް ބުންޏެވެ: 'الله އަށް މެނުވީ ޙުކުމްކުރުމެއް ނުވެޔޭ' އެވެ. އެހިނދު ޢަލީ رضي الله عنه ވިދާޅުވިއެވެ: 'ބާޠިލުގޮތެއް ޤަޞްދުކޮށްގެން އެބައިމީހުން ބުނި ޙައްޤު ކަލިމައެކެވެ.'**
ދެންފަހެ ޢަލީ رضي الله عنه އެބައިމީހުންނާއި ދެކޮޅަށް ހަނގުރާމަކުރެއްވިއެވެ. އަދި އެބައިމީހުން ޤަތުލުކޮށްލުމުގެ މާތްކަން الله ތަޢާލާ އެކަލޭގެފާނަށް ދެއްވިއެވެ. އަދި އެބައިމީހުން ޤަތުލުކުރާ މީހަކަށް ނުވަތަ އެބައިމީހުންގެ އަތްދަށުން ޤަތުލުވާ މީހަކަށްހުރި މާތްކަމުގެ ޚަބަރު އެކަލޭގެފާނު ދެއްވިއެވެ. އަދި އެކަލޭގެފާނާއި އެކީ ޞަޙާބީން ހަނގުރާމަކުރެއްވިއެވެ. ދެންފަހެ ޚަވާރިޖުންގެ ތެރޭގައި އުފުއްލާލެވުނު ޢަލީ ބްނު އަބީ ޠާލިބު رضي الله عنه ގެ ކަނޑިކޮޅު ވެގެންދިޔައީ ޤިޔާމަތް ޤާއިމްވެއްޖައުމަށް ދާންދެން ޙައްޤުގައިވި ކަނޑިކޮޅަކަށެވެ.
މިއީ ޙަރޫރީއިން ޞިފައެވެ. އެބައިމީހުންނީ ނުބައިވެގެންވާ ޚަވާރިޖުންނެވެ. އެބައިމީހުންނާއިމެދު الله ތަޢާލާ މިހެން ވަޙީކުރެއްވި މީހުންނެވެ:
"...فَيَتَّبِعُونَ مَا تَشَابَهَ مِنْهُ ابْتِغَاءَ الْفِتْنَةِ وَابْتِغَاءَ تَأْوِيلِهِ وَمَا يَعْلَمُ تَأْوِيلَهُ إِلَّا اللَّهُ..." 3
މާނައީ: "...ފަހެ، އެއުރެން ފިތުނަ އުފެއްދުމުގެ ބޭނުމުގައްޔާއި، އެ އާޔަތްތައް އެކިގޮތްގޮތަށް މާނަކުރުމުގެ ބޭނުމުގައި، އެ ފޮތުގެ ތެރޭގައި މުތަޝާބިހު އާޔަތްތައް ނަގައި، އޭގައި ހިފަހައްޓަތެވެ. އެ އާޔަތްތަކުގެ ޙަޤީޤީ މާނަ، الله އަށް މެނުވީ އެނގިގެނެއް ނުވެތެވެ..."**
މިފަދައިން އެމީހެއްގެ ޞިފަހުރި މީހުންނާއިމެދު ނަބިއްޔާ صلى الله عليه وسلم ވަނީ އުއްމަތަށް އިންޛާރުދެއްވާފައެވެ.
އެހެންކަމުން ފަހެ، އިމާމާއި ދެކޮޅަށް ނިކުތް ޚާރިޖީއެއް -އެއިމާމު ޢަދުލުވެރިއެއްކަމުގައި ނުވަތަ އަނިޔާވެރިއެއްކަމުގައި ވިޔަސް-، ދެންފަހެ އޭނާ ނިކުމެ ޖަމާޢަތެއް އެއްކޮށް، އޭނާގެ ކަނޑިނަގާ، މުސްލިމުންނާއި ހަނގުރާމަކުރުން ހުއްދަކޮށްފި ޚާރިޖީއެއް އަޅުކަމުގައި ގަދައަޅާ މަސައްކަތްކުރާކަމަށްޓަކައި، އަދި އޭނާގެ ޤުރްއާން ކިޔެވުމުގެ ފުރިހަމަކަމަށްޓަކައި، އަދި ނަމާދުގައި އޭނާގެ ޤިޔާމު ދިގުކަމަށްޓަކައި، އަދި އޭނާގެ ރޯދަހިފުން ދެމިގެންވާކަމަށްޓަކައި، އަދި ޢިލްމުގައި އޭނާގެ ލަފްޡުތައް ރިވެތިވެގެންވާކަމަށްޓަކައި މިކަންކަން ފެންނަހިނދު އޭނާއާއިމެދު ހެއްލުންތެރިވުން އެކަށީގެންނުވެއެވެ. އެއީ އޭނާގެ މަޛްހަބަކީ ޚަވާރިޖުންގެ މަޛްހަބުކަމުގައި ވާނަމައެވެ.
ޚަވާރިޖުންގެ މަޛްހަބުތަކުން އިންޛާރު ދިނުމުގައި އަހުރެން ފުދޭ މިންވަރަށް ބަޔާންކޮށްފީމެވެ. އެއީ الله ތަޢާލާ އެމީހަކު ޚަވާރިޖުންގެ މަޛްހަބުތަކުން ރައްކާތެރިކުރައްވާ، އަދި އެބައިމީހުން ރައުޔު ޤަބޫލުނުކޮށް، ދެން ވެރިންގެ އަނިޔާވެރިކަމާއި އަމީރުންގެ ޚުދުމުޚްތާރުކަމަށް ކެތްތެރިވެ، އަދި އެބައިމީހުންނާއި ދެކޮޅަށް ކަނޑިހިފައިގެން ނުނިކުމެ، އަދި އޭނާއާއި މުސްލިމުންގެ ކިބައިން އަނިޔާވެރިކަން ފިއްލެވުމަށް الله ތަޢާލާގެ ޙަޟްރަތުން އެދި، އަދި ވެރިން އިސްލާޙްވުމަށް ދުޢާކޮށް، އެބައިމީހުންނާއި އެކީ ޙައްޖުކޮށް، އަދި މުސްލިމުންނާއި ދެކޮޅު ކޮންމެ ޢަދުއްވަކާއި ދެކޮޅަށް އެވެރިންނާއި އެކީ ޖިހާދުކޮށް، އަދި އެބައިމީހުންގެ ފަހަތުގައި ހުކުރުނަމާދާއި ދެޢީދު ނަމާދުކޮށް، އަދި ހެޔޮކަމަކަށް އެބައިމީހުން އޭނާއަށް އަމުރުކޮށް އަދި އޭނާއަށް އެކަމެއް ކުރުމަށް ކުޅަދާނަކަން ލިބިގެންވާނަމަ ކިޔަމަންތެރިވެ، އަދި އޭނާއަށް އެކަމެއް ނުކުރެވޭނަމަ ޢުޛުރުވެރިވެ، އަދި އުރެދުމަކަށް އަރައިގަތުމަށް އެބައިމީހުން އަމުރުކޮށްފިއްޔާ އެބައިމީހުންނަށް ކިޔަމަންތެރިނުވެ، އަދި އެބައިމީހުންގެ މެދުގައި ފިތުނައެއް ދައުރުވެއްޖެނަމަ އޭނާގެ ގޭގައި ލާޒިމްވެ އޭނާގެ ދުލާއި އަތް މަނާކޮށް ރައްކާތެރިކޮށް، އަދި އެކަމެއްގެ ތެރޭގައި އެބައިމީހުން އެވާކަންތަކުގެ ތެރެއަށް ވަދެނުގަނެ، އަދި ފިތުނަވެރިކަމަށް އެހީތެރިނުވެ، މިފަދައިން ކަންތައްކޮށްފި މީހަކަށެވެ. ފަހެ އެމީހެއްގެ ޞިފަ މިފަދައިންވާ މީހަކުނަމަ އެމީހަކު އެވަނީ ސީދާވެގެންވާ ތެދުމަގުގެ މަތީގައިއެވެ. إن شاء الله. **
ކިތާބުލް ފިތަންގެ މިބާބުގައި ގިނަވެގެންވާ ޙަދީޘްތަކުން ބައެއް އަހުރެން މިތާގައި ބަޔާންކޮށްފީމެވެ. އެއީ ބުއްދިވެރި މުއުމިން އަޅާ އޭނާގެ ދީނަށް ރައްކާތެރިވުމަށްޓަކައިއެވެ. އެހެނީ ހަމަކަށަވަރުން ފިތުނަތައްވަނީ އެތައްގޮތަކުން ފާޅުވެގެންނެވެ. އޭގެ ތެރެއިން ބޮޑެތިވެގެންވާ ފިތުނަތަކެއް މާޒީވެ ހިނގައްޖެއެވެ. އެއްބަޔަކު އެފިތުނަތަކުން ނަޖާވިއެވެ. އަދި އަނެއްބަޔަކު އެފިތުނަތަކުގެ ތެރޭގައި ހަލާކުވެގެންދިޔައެވެ. އެއީ އެބައިމީހުންގެ ހަވާ ނަފްސަށް ތަބަޢަވެ، ދުނިޔެ އިސްކުރުމުގެ ސަބަބުންނެވެ. ފަހެ الله ތަޢާލާ އެމީހަކާއިމެދު ހެޔޮގޮތަށް އިރާދަކުރައްވާ މީހަކަށް ދުޢާކުރުމުގެ ދޮރު ހުޅުއްވާދެއްވައެވެ. އަދި އޭނާގެ ވެރި ސާހިބުވަންތަ ދީލަތި އިލާހުގެ ޙަޟްރަތުން އޭނާ ރައްކާތެރިކަން ހޯދާ، އޭނާގެ ދީނުގެ މައްޗަށް ބިރުގަނެ، އޭނާގެ ދޫ ރައްކާތެރިކޮށް، އޭނާގެ ޒަމާން ރަނގަޅަށް ދެނެގަނެ، ސާފުވެގެންވާ ޙުއްޖަތުގައި -ބޮޑުވެގެންވާ ޖަމާޢަތުގައި- އޭނާ ލާޒިމްވެ، އަދި އޭނާގެ ދީނުގައި ކުލަ ބަދަލުކޮށް ތަޣައްޔަރުނުވެ، އޭނާގެ ވެރި ރައްބަށް އަޅުކަންކުރެއެވެ. އަދި ފިތުނައިގެ ތެރެއަށް ވަދެގަތުން އޭނާ ދޫކޮށްލައެވެ. އެހެނީ ހަމަކަށަވަރުން ފިތުނައިގެ ވަޤުތުގައި އެތައް ޚަލްޤުތަކުން ފަޟީޙަތްވެގެންދެއެވެ. ނަބިއްޔާ صلى الله عليه وسلم އެކަލޭގެފާނުގެ އުއްމަތަށް ފިތުނަތަކުން އިންޛާރުދެއްވާ ޙަދީޘްކުރެއްވި ބަސްފުޅު ތިބާ އަޑުނާހަންހެއްޔެވެ؟**
"...يُصْبِحُ الرَّجُلُ مُؤْمِنًا وَيُمْسِي كَافِرًا، ويُمْسِي مُؤْمِنًا وَيُصْبِحُ كَافِرًا..." 4
މާނައީ: "...މީހާ ހެނދުނު ކުރާހުށީ މުއުމިނެއްގެ ގޮތުގައިއެވެ. އަދި ހަވީރުކުރާނީ ކާފަރެއްގެ ގޮތުގައިއެވެ. އަދި މީހާ ހަވީރުކުރާހުށީ މުއުމިނެއްގެ ގޮތުގައިއެވެ. އަދި ހެނދުނުކުރާނީ ކާފަރެއްގެ ގޮތުގައިއެވެ..."**
الله ތަޢާލާގެ ފޮތާއި اللهގެ ރަސޫލާ صلى الله عليه وسلم ގެ ސުންނަތާއި އެކަލޭގެފާނުގެ އަޞްޙާބުންގެ ސުންނަތުގައި ހިފެހެއްޓުމަށް ބާރުއަޅާ، ބިދުޢަތައް ދޫކޮށްލާ، ޤުރްއާނާއި ސުންނަތާއި ޞަޙާބީންގެ ބަސްފުޅާއި ޚިލާފުވެގެންވާ ކަންތަކުގައި ޖަދަލުކޮށް ފިކުރުކޮށްހެދުން ދޫކޮށްލުން ނަންގަނެވުނު ބާބު
الله ގެ ރަސޫލާ صلى الله عليه وسلم ޙަދީޘްކުރެއްވިކަމަށް ޢިލްމުވެރިންގެ ގާތުގައި ޘާބިތުވެގެންވާ ޙަދީޘެއް މީހަކު ކިޔާ އަޑުއިވިފައި، ދެން ޖާހިލުވެގެންވާ މީހަކު އެއަށް އިޢުތިރާޒުކޮށް 'الله ތަޢާލާގެ ފޮތުގައިވާ އެއްޗެއް މެނުވީ އަހުރެން ޤަބޫލެއްނުކުރާނަމޭ' ބުނެފިނަމަ، ޢިލްމާއި ބުއްދީގެ އަހުލުވެރިންގެ ގާތުގައި އޭނާއަށް ބުނެވޭހުއްޓެވެ: 'ކަލޭ ތިޔައީ ނުބައިވެގެންވާ މީހެކެވެ! އަދި ކަލޭ ތިޔައީ، ނަބިއްޔާ صلى الله عليه وسلم އާއި ޢިލްމުވެރިން އެބަޔަކާއިމެދު އަހަރުމެންނަށް އިންޛާރުދެއްވާފައިވާ މީހުންގެ ތެރެއިންވާ މީހެކެވެ.'
އަދިވެސް އޭނާއަށް ބުނެވޭހުއްޓެވެ: 'އޭ މިހިރަ ޖާހިލެވެ! ހަމަކަށަވަރުން الله ތަޢާލާ ފަރުޟުވެގެންވާ ކަންތައް ބާވައިލެއްވި ޖުމްލަގޮތެއްގައިއެވެ. އަދި މީސްތަކުންނަށް ބާވައިލެއްވުނު ތަކެތި ބަޔާންކޮށްދިނުމަށް އެކަލާނގެ ނަބިއްޔާއަށް އަމުރުކުރެއްވިއެވެ.
ދެންފަހެ الله ތަޢާލާ އެކަލާނގެ ނަބިއްޔާ صلى الله عليه وسلم މެދުވެރިކުރައްވާ އެކަލާނގެ ޙަޟްރަތުންވާ ބަޔާންކޮށްދިނުމުގެ މަޤާމު ޤާއިމްކުރެއްވިއެވެ. އަދި އެކަލޭގެފާނަށް ކިޔަމަންތެރިވުމަށް އެކަލާނގެ ޚަލްޤުތަކުންނަށް އަމުރުކުރައްވާ، އެކަލޭގެފާނަށް އުރެދުން ނަހީކުރެއްވިއެވެ. އަދި އެކަލޭގެފާނު މަނާކުރެއްވި ކަމަކުން އެއްކިބާވެ މަނާވެގަތުމަށް އަމުރުކުރެއްވިއެވެ.
ދެން އެއަށްފަހު الله ގެ ރަސޫލާ صلى الله عليه وسلم ގެ އަމުރުފުޅާއި ޚިލާފުވުމާއިމެދު އެކަލާނގެ އިންޛާރުދެއްވާ ވަޙީކުރެއްވިއެވެ:
"...فَلْيَحْذَرِ الَّذِينَ يُخَالِفُونَ عَنْ أَمْرِهِ أَنْ تُصِيبَهُمْ فِتْنَةٌ أَوْ يُصِيبَهُمْ عَذَابٌ أَلِيمٌ." 5
މާނައީ: "...ފަހެ، އެކަލޭގެފާނުގެ އަމުރުފުޅާ ޚިލާފުވާމީހުންނަށް ފިތުނަވެރިކަމެއް ނުވަތަ ވޭންދެނިވި ޢަޛާބެއް ޖެހިދާނެކަމަށް، އެއުރެން ބިރުވެތިވާހުށިކަމެވެ!"**
އަދިވެސް ވަޙީކުރެއްވިއެވެ:
"فَلَا وَرَبِّكَ لَا يُؤْمِنُونَ حَتَّى يُحَكِّمُوكَ فِيمَا شَجَرَ بَيْنَهُمْ ثُمَّ لَا يَجِدُوا فِي أَنْفُسِهِمْ حَرَجًا مِمَّا قَضَيْتَ وَيُسَلِّمُوا تَسْلِيمًا." 6
މާނައީ: "އެހެންނަކުން ނޫނެވެ! ފަހެ، ކަލޭގެފާނުގެ ވެރިރަސްކަލާނގެ ގަންދެއްވައި ވަޙީކުރައްވަމެވެ. އެއުރެންގެ މެދުގައި އުފެދިފައިވާ ދެކޮޅުވެރިކަމުގައި، ކަލޭގެފާނު ޙުކުމްވެރި ކޮށްފުމަށް ދާނދެން، އެއުރެން އީމާނެއް ނުވާނެތެވެ. އެހިނދު، ކަލޭގެފާނު ނިޔާކުރެއްވި ގޮތާމެދު އެއުރެންގެ ހިތްތަކުގައި، ދަތިކަމެއް ވާކަމުގައި އެއުރެން ނުދެކޭނެތެވެ. އަދި އެއުރެން (އެ ނިޔާއަށް) ފުރިހަމަވެގެންވާ ކިޔަމަންވުމަކުން ކިޔަމަންވާނެތެވެ."
ދެން އެއަށްފަހު އެކަލާނގެ ފޮތުގައި ތިރީސް އެތަކެއް ތަނެއްގައި އެކަލޭގެފާނަށް ކިޔަމަންތެރިވުން ޚަލްޤުތަކުންނަށް ފަރުޟުކުރެއްވިއެވެ.
الله ގެ ރަސޫލާ صلى الله عليه وسلم ގެ ސުންނަތްތަކަށް އިޢުތިރާޒުކުރާ މިމީހާއަށް އަދިވެސް ބުނެވޭހުއްޓެވެ: 'އޭ މިހިރަ ޖާހިލެވެ! الله ތަޢާލާ ވަޙީކުރައްވާފައިވަނީ:
"وَأَقِيمُوا الصَّلَاةَ وَآتُوا الزَّكَاةَ..." 7
މާނައީ: "އަދި ތިޔަބައިމީހުން ނަމާދު ޤާއިމްކުރާށެވެ! އަދި ތިޔަބައިމީހުން ޒަކާތްދޭށެވެ..."**
ފަތިސްނަމާދުގައިވަނީ ދެރަކުޢަތްކަމާއި، މެންދުރުނަމާދުގައި ހަތަރެއްކަމަށް، ޢަޞްރުނަމާދުގައި ހަތަރެއްކަމަށް، މަޣްރިބުނަމާދުގައި ތިނެއްކަމަށް، ޢިޝާނަމާދުގައި ހަތަރެއްކަމަށް الله ތަޢާލާގެ ފޮތުން ކަލެއަށް ފެންނަނީ ކޮންތާކުންހެއްޔެވެ؟ ނަމާދުގެ ޙުކުމްތަކާއި ވަޤުތުތަކާއި، ނަމާދުގައި ކުރަންޖެހޭ ކަންކަމާއި ނަމާދު ބާޠިލުކޮށްލާ ކަންތައް، ނަބިއްޔާ صلى الله عليه وسلم ގެ ސުންނަތްތައް ފިޔަވައި ދެން ކަލެއަށް ފެންނަނީ ކޮންތާކުންހެއްޔެވެ؟ ޒަކާތްވެސްވަނީ އެފަދައިންނެވެ. ދުއިސައްތަ ދިރުހަމުން ފަސްދިރުހަމުކަމަށް، ވިހި ދީނާރުން ބައި ދީނާރުކަމަށް، ސާޅީސް ބަކަރިން އެއްބަކަރިކަމަށް، ފަސް ޖަމަލުން އެއްޖަމަލުކަމަށް، އަދި ޒަކާތުގެ ހުރިހާ ޙުކުމްތައްވެސް ކަލެއަށް الله ގެ ފޮތުން ފެންނަނީ ކޮންތާކުންހެއްޔެވެ؟
އަދި ހަމައެފަދައިން الله ތަޢާލާގެ ފޮތުގައި އެކަލާނގެ ފަރުޟުކުރައްވާފައިވާ ހުރިހާ ފަރުޟުތައްވެސް، އެފަރުޟެއްގެ ޙުކުމް الله ގެ ރަސޫލާ صلى الله عليه وسلم ގެ ސުންނަތުން މެނުވީ ނޭނގޭހުއްޓެވެ.
މުސްލިމުންގެ ޢިލްމުވެރިންގެ ބަހަކީ މިއެވެ. މިނޫން ގޮތަކަށް ބުނެފި މީހާ އިސްލާމްދީނުގެ މިއްލަތުން ބޭރުވެ، މުލްޙިދުންގެ މިއްލަތަށް ވަދެއްޖެއެވެ! ތެދުމަގު ލިބުމަށްފަހު މަގުފުރެދުމުން الله ގެ ޙަޟްރަތުން ރައްކާތެރިކަމަށް އެދެމެވެ.**
ދީނުގައި ޖަދަލުކޮށް އަރައިރުންވުމާއިމެދު ނުބައިބަސް ބުނުމުގެ ބާބު
(ދީނުގެ ކަންތަކުގައި ޖަދަލުކޮށް އަރައިރުންވުން ނަހީވެގެން އައިސްފައިވާ ބަސްފުޅުތައް) ތާބިޢީ ބޭކަލުންނާއި އެބޭކަލުންގެ ފަހުން ވަޑައިގެންނެވި މުސްލިމުންގެ އިމާމުންނަށް އަޑުއިވުނުހިނދު، ފަހެ އެބޭކަލުން ދީނުގެ ކަންތަކުގައި އަރައިރުންވެ ޖަދަލެއްނުކުރެތެވެ. އަދި އަރައިރުންވެ ޖަދަލުކުރުމާއިމެދު މުސްލިމުންނަށް އެބޭކަލުން އިންޛާރުދެއްވިއެވެ. އަދި ސުންނަތްތަކާއި ޞަޙާބީން އެގޮތެއްގެ މަތީގައި ތިއްބެވި ގޮތުގައި ހިފުމަށް އަމުރުކުރެއްވިއެވެ. ފަހެ މިއީ الله ތައުފީޤުދެއްވި ޙައްޤުގެ އަހުލުވެރިންގެ މަގެވެ.
ފަހެ އެމީހަކަށް ޢިލްމާއި ބުއްދި ލިބި، އަދި އަހުރެން މިފޮތް ފެށުނީއްސުރެ މިހިސާބަށް ބަޔާންކުރި އަޘަރުތައް ދެނެގަނެއްޖެ މީހާއަށް، އެކަންތަކަށް ޢަމަލުކުރަން ޖެހިގެންވާކަން އޭނާއަށް އެނގޭހުއްޓެވެ. ދެންފަހެ الله ތަޢާލާ އޭނާއަށް ހެޔޮގޮތް މިންވަރުކުރައްވައިފިނަމަ، އޭނާ الله ގެ ރަސޫލާ صلى الله عليه وسلم ގެ ސުންނަތްތަކާއި، ޞަޙާބީންނާއި އެބޭކަލުންގެ ފަހުން އައި އެބޭކަލުން އިޙްސާންތެރިކަމާއިއެކީ ތަބަޢަވި ކޮންމެ ޒަމާނެއްގައިވާ މުސްލިމުންގެ އިމާމުން އެކަންތަކެއްގެ މަތީގައި ތިއްބެވި ކަންތަކުގައި ހިފަހައްޓާ، ލާޒިމްވާނެތެވެ. އަދި އޭނާގެ ކިބައިން ޖާހިލުކަން ނަފީކުރުމަށްޓަކައި ޢިލްމު އުނގެނޭނެތެވެ. އަދި އޭނާގެ ޤަޞްދަކަށް ވާހުށީ الله ތަޢާލާއަށްޓަކައި ޢިލްމު އުނގެނުމެވެ. އަދި އޭނާ ޢިލްމު އުނގެނޭ ޤަޞްދަކީ އަރައިރުންވެ ޖަދަލުކޮށް ބަޙުޘްކުރުމަށްޓަކައި ކަމުގައި، އަދި ދުނިޔަވީ ފައިދާއަކަށްޓަކައި ކަމަށްވެސް ނުވާހުއްޓެވެ. ފަހެ އޭނާގެ ޤަޞްދުކުރުންވަނީ މިފަދައިން ކަމުގައިވާނަމަ، ހަވާނަފްސުގެ އެދުންތަކާއި ބިދުޢަތަކާއި މަގުފުރެދުމުން އޭނާ ސަލާމަތްވާހުއްޓެވެ. އަދި އެބޭކަލުންގެ ނަންގަތުމުން މޮޅިވެރިކަމާއި އެކަނިވެރިކަން އިޙްސާސްނުވާ މުސްލިމުންގެ އިމާމުންނަށް އޭނާ ތަބަޢަވާހުއްޓެވެ. އަދި އެކަމަށް ތައުފީޤުދެއްވުމަށް الله ތަޢާލާގެ ޙަޟްރަތުން އޭނާ ދަންނަވާހުއްޓެވެ. إن شاء الله. **
ދެންފަހެ މީހަކު ބުނެފިކަމުގައި ވާނަމަ: 'الله ތަޢާލާ އެމީހަކަށް ޢިލްމު އުނގަންނަވައިދެއްވާފައިވާ މީހެއްނަމަ، ދެން ދީނުގެ މައްސަލައެއްގައި އޭނާގެ ކައިރިން ސުވާލުކުރުމަށް އަދި އެކަމުގައި އަރައިރުންވެ ބަޙުޘްކުރުމަށް އައިސްފިނަމަ، ތިބާ ދެކެނީ އޭނާގެ މައްޗަށް ޙުއްޖަތް ޤާއިމްވެއްޖައުމަށް ދާންދެން އޭނާއާއި ބަޙުޘްކޮށް، އަދި އޭނާގެ ބަހަށް ރައްދު ދިނުމަށްހެއްޔެވެ؟'
އޭނާއަށް ބުނެވޭހުއްޓެވެ: 'އަހަރުމެންނަށް ނަހީވެގެންވާ، އަދި އިސްވެދިޔަ މުސްލިމުންގެ އިމާމުން އަހަރުމެންނަށް އިންޛާރުދެއްވާފައިވާ ކަމަކީ މިއީއެވެ.'
ދެން އޭނާ ބުނެފިކަމުގައިވާނަމަ: 'ދެން އަހަރުމެން ހަދަންވީ ކިހިނެއްހެއްޔެވެ؟'
އޭނާއަށް ބުނެވޭހުއްޓެވެ: 'ތިބާއާއި ސުވާލުކުރާ މީހާ ތިބާގެ ގާތުން ސުވާލުކޮށް މައްސަލަ އޮޅުންފިލުވަނީ ޙައްޤު މަގު ހޯދުމަށް އެދޭގޮތަށް ކަމުގައި އަދި ބަޙުޘްކޮށް ޖަދަލުކުރުމެއް ނެތި ކަމުގައިވާނަމަ، ފަހެ އޭނާއަށް ބަޔާންވާނޭ އެންމެ ކުޑަ ލުއިގޮތަކަށް ޤުރްއާނާއި ސުންނަތުން އަދި ޞަޙާބީންގެ ބަސްފުޅުން އަދި މުސްލިމުންގެ އިމާމުންގެ ބަސްފުޅުން ބަޔާންކޮށްދޭށެވެ. ދެންފަހެ އޭނާ ބޭނުންވަނީ ތިބާއާއި ބަޙުޘްކޮށް ޖަދަލުކުރުމަށް ކަމުގައިވާނަމަ ފަހެ ޢިލްމުވެރިން ތިބާއަށް ނުރުހިގެންވާކަމަކީ މިއީއެވެ. ފަހެ ތިބާ އޭނާއާއި ބަޙުޘްކޮށް ޖަދަލުނުކުރާށެވެ. އަދި ތިބާގެ ދީނުގެ މައްޗަށް އޭނާއާއިމެދު ހުށިޔާރުވާށެވެ. އެއީ އިސްވެދިޔަ މުސްލިމުންގެ އިމާމުން ވިދާޅުވެފައިވާ ފަދައިންނެވެ. އެއީ ތިބާ އެބޭކަލުންނަށް ތަބަޢަވާކަމުގައިވާނަމައެވެ.'
ދެން އޭނާ ބުނެފިކަމުގައިވާނަމަ: 'ދެން އެބައިމީހުން ބާޠިލު ވާހަކަތައް ދައްކާހަދަން އަހަރުމެން އެބައިމީހުން ދޫކޮށްލާ، ހަނުހުންނަންވީހެއްޔެވެ!؟'
އޭނާއަށް ބުނެވޭހުއްޓެވެ: 'އެބައިމީހުންނާއިމެދު ތިބާގެ ހަނުހުރުމާއި، އަދި އެބައިމީހުން އެވާހަކަދައްކާ ކަންތައް ދޫކޮށްލައިގެން ހުރުން ތިބާ އެބައިމީހުންނާއި ބަޙުޘްކޮށް ޖަދަލުކުރުމަށްވުރެ އެބައިމީހުންގެ މައްޗަށް ގަދަވެގެންވެއެވެ. އަހަރުމެންގެ ކުރިން އިސްވެދިޔަ މުސްލިމުންގެ ޢިލްމުވެރިންކަމުގައިވާ ސަލަފުއްޞާލިޙުން ވިދާޅުވެފައިވަނީ އެފަދައިންނެވެ.'**
الله ތިބާއަށް ރަޙްމަތްލައްވާށިއެވެ! ފަހެ އަހަރުމެން އިސްވެ ބަޔާންކުރި ސަލަފުންގެ ބަސްތަކުގެ ތެރެއިން އަބޫ ޤިލާބާ رحمه الله ގެ ބަސްފުޅު ތިބާ އަޑުނާހަމުހެއްޔެވެ؟
(لَا تُجَالِسُوهُمْ، وَلَا تُخَالِطُوهُمْ، فَإِنِّي لَا آمَنُ أَنْ يَغْمِسُوكُمْ فِي ضَلَالَتِهِمْ، وَيُلْبِسُوا عَلَيْكُمْ في الدين بعض ما لبّس عَليهم) (شرح أصول الاعتقاد:1/151)
މާނައީ: "ތިޔަބައިމީހުން (ބިދުޢަތަކާއި ހަވާނަފްސުގެ އަހުލުވެރިންނާއިއެކީ) އިށީންދެ ނުހަދާށެވެ! އަދި އެބައިމީހުންނާއި އެކުވެނޫޅޭށެވެ! އެހެނީ ހަމަކަށަވަރުން އެބައިމީހުންގެ މަގުފުރެދުމުގެ ތެރެއަށް ތިޔަބައިމީހުން ގަންބައިގަނެ، އަދި ދީނުގެ ތެރެއިން އެބައިމީހުންނަށް އޮޅިގެންވާ ކަންތަކުން ތިޔަބައިމީހުންނަށް އޮޅުވާލާފާނޭކަމަށް އަހުރެންނަށް އެއްވެސް އަމާންކަމެއް ނެތެވެ."
އަދި އަލްޙަސަނު رحمه الله ގެ އަރިހުން މީހަކު ސުވާލުކޮށް 'ދީނުގައި ތިމަންނާއާއި ބަޙުޘްކުރާނަމުހޭ' ބުނިހިނދު ވިދާޅުވި ބަސްފުޅު ތިބާ އަޑުނާހަމުހެއްޔެވެ؟
(أما أنا فقد أبصرت ديني فإن كنت قد أضللت دينك فالتمسه.) (طبقات الحنابلة: 2/39)
މާނައީ: "ހަމަކަށަވަރުން އަހުރެންނަށް އަހުރެންގެ ދީން ފެނިއްޖެއެވެ. ދެންފަހެ ކަލޭގެ ދީން ކަލޭ ގެއްލުވާލައިގެން އުޅޭނަމަ އެހޯދަންދާށެވެ!"
އަދި ޢުމަރު ބްނު ޢަބްދުލް ޢަޒީޒު رحمه الله ގެ ބަސްފުޅު ތިބާ އަޑުނާހަމުހެއްޔެވެ؟
(مَنْ جَعَلَ دِينَهُ غَرَضًا لِلْخُصُومَاتِ أَكْثَرَ التَّنَقُّلَ.) (الموطأ: 1/325)
މާނައީ: "އެމީހެއްގެ ދީނަކީ އަރައިރުންވެ ދެބަސްވުންތަކުގެ އަމާޒުފަތްގަނޑަކަށް ހަދައިފިމީހާ (ރައުޔު) ބަދަލުކުރުން ގިނަކޮށްފިއެވެ."**
ފަހެ މިތިބަ ހުރިހާ އިމާމުންނަށް ތަބަޢަވެއްޖެމީހާއަށް އޭނާގެ ދީން ސަލާމަތްވެއްޖެއެވެ. إن شاء الله.
ދެންފަހެ މީހަކު ބުނެފިކަމުގައިވާނަމަ: 'ވަޤުތުތަކުގެ ތެރެއިން ވަޤުތެއްގައި އެބައިމީހުންނާއި ބަޙުޘްކޮށް، އެބައިމީހުންގެ މައްޗަށް ޙުއްޖަތް ޤާއިމްކުރުމަށް އަހުރެންނަށް ކޮންމެހެންވެސް ޖެހިއްޖެނަމަވެސް އަހުރެން އެބައިމީހުންނާއި ބަޙުޘް ނުކުރާންވީހެއްޔެވެ؟'
އޭނާއަށް ބުނެވޭހުއްޓެވެ: 'ޟަރޫރީ ޙާލަތެއްކަމުގައި ބެލެވޭހުށީ ނުބައި މަޛްހަބެއްގެ މަތީގައިވާ ވެރިޔަކާއި އެކީގައިނަމައެވެ. ދެން އެވެރިޔާ މީސްތަކުން އިމްތިޙާނުކޮށް އޭނާގެ މަޛްހަބަށް ގޮވާލައިފިނަމައެވެ. އެއީ އަޙްމަދު ބްނު ޙަންބަލުގެ ޒަމާނުގައި އިސްވެދިޔަފަދައިންނެވެ. އެގޮތުން ތިން ޚަލީފާއިން މީސްތަކުން އިމްތިޙާނުކުރިއެވެ. އަދި އެވެރިންގެ ނުބައިވެގެންވާ މަޛްހަބަށް ގޮވާލިއެވެ. ދެންފަހެ ދީން ދިފާޢުކުރުން ނޫންގޮތެއް ޢިލްމުވެރިންނަށް ނުފެނުނެވެ. އަދި އެބޭކަލުން އެކަމުން ބޭނުންވީ ޢާއްމު މީސްތަކުންނަށް ބާޠިލުގެ ތެރެއިން ޙައްޤު ވަކިވެ އެނގުމެވެ. އެގޮތުން ޟަރޫރީ ޙާލަތުގައި އެބޭކަލުން އެބައިމީހުންނާއި ބަޙުޘްކުރިއެވެ. އެއީ އެބޭކަލުންގެ އިޚްތިޔާރުގައި (އަމިއްލައަށް ބޭނުންވެގެންނެއް) ނޫނެވެ. ދެންފަހެ އަޙްމަދު ބްނު ޙަންބަލްއާއި އެކަލޭގެފާނުގެ މަގުގައި ތިއްބެވި ބަޔަކާއިއެކީ الله ތަޢާލާ ޙައްޤު ޘާބިތުކުރެއްވިއެވެ. އަދި الله ތަޢާލާ މުޢުތަޒިލީން ނިކަމެތިކުރައްވާ ފަޟީޙަތްކުރެއްވިއެވެ. އަދި ޙައްޤު ގޮތްވަނީ އިމާމް އަޙްމަދާއި އެކަލޭގެފާނަށް ޤިޔާމަތަށް ދާންދެން ތަބަޢަވީ ބަޔަކާއިއެކީގައިކަން ޢާއްމުންނަށް އެނގުނެވެ. އަހުލުއްސުންނާ ވަލްޖަމާޢަތުގެ ޢިލްމުގެ އަހުލުވެރިން، ދާއިމަށް ދެމިއޮންނަ އިމްތިޙާންތަކުން ރައްކާތެރިވުމަށް އަހުރެން ދީލަތިވަންތަ الله ގެ ޙަޟްރަތުން އެދެމެވެ.
މިއަށްފަހު ތިބާގެ މައްޗަށްވަނީ الله ގެ ރަސޫލާ صلى الله عليه وسلم ގެ ސުންނަތްތަކާއި އެކަލޭގެފާނުގެ އަޞްޙާބުންނާއި އެބޭކަލުންނަށް އިޙްސާންތެރިކަމާއިއެކީ ތަބަޢަވީ ބޭކަލުންގެ ސުންނަތްތަކާއި، މުސްލިމުންގެ އިމާމުންކަމުގައިވާ މާލިކު ބްނު އަނަސްއާއި، އަލްއައުޒާޢީއާއި، ސުފްޔާނުއް ޘައުރީއާއި، އިބްނުލް މުބާރަކާއި، އައްޝާފިޢީއާއި، އަޙްމަދު ބްނު ޙަންބަލާއި، އަލްޤާސިމު ބްނު ސައްލާމް رحمهم الله ފަދަ ބޭކަލުންނާއި އެބޭކަލުންގެ މަގުގައި ތިއްބެވި ޢިލްމުވެރިންގެ ބަސްފުޅުތައް ދަސްކޮށް ދެނެގަތުމެވެ. އަދި އެނޫން ހުރިހާ އެންމެން ދޫކޮށްލާހުށިކަމެވެ. އަދި ބަޙުޘްކޮށް ޖަދަލުކޮށް އަރައިރުންވެ ނުހަދާހުށިކަމެވެ. އަދި މަގެއްގެ މަތިން ބިދުޢަވެރިޔަކާއި ބައްދަލުވެއްޖެނަމަ އެހެން މަގެއް ނަގާހުށިކަމެވެ. އަދި ބިދުޢައިގެ އަހުލުވެރިޔެއްވާ މަޖްލިސަކަށް ޙާޟިރުވެވިއްޖެނަމަ އޭނާ އެމަޖްލިސަކުން ތެދުވާހުށިކަމެވެ. އަހަރުމެންގެ ކުރިން އިސްވެދިޔަ ސަލަފުންގެ ބޭކަލުން އަހަރުމެންނަށް ދަސްކޮށްދެއްވި އަދަބުވެރިކަމަކީ މިއެވެ.**
ދެންފަހެ މީހަކު ބުނެފިނަމަ: 'ތިބާ ތިޔަ ބަޔާންކުރި ކަންތައް އަހަރުމެންނަށް އެނގިއްޖެއެވެ. ދެންފަހެ ޙައްޤުގެ އަހުލުވެރިން އިންކާރުކުރާ ހަވާނަފްސުގެ ކަންތައް (ބިދުޢަތަކުގެ) ކަމެއްގައި އަހަރުމެން ބަޙުޘްކުރުން ނުވާނަމަ، އަދި ޖަދަލުކުރުމާއި އަރައިރުންވެ ދެބަސްވެ ބަޙުޘްކުރުން އަހަރުމެންނަށް ނަހީވެގެންވާނަމަ، ދެންފަހެ ޠަހާރަތާއި ނަމާދާއި ޒަކާތާއި ރޯދައާއި ޙައްޖާއި ކައިވެންޏާއި ވަރިއާއި އެނޫންވެސް އެފަދަ ފިޤުހުގެ ޙުކުމްތަކުގެ ތެރެއިންވާ މައްސަލައެއްގައި އަހަރުމެންނަށް ބަޙުޘްކޮށް ޖަދަލުކުރުން ހުއްދަވެގެން ވޭހެއްޔެވެ؟ ނޫނީ އެކަންވަނީ އަހަރުމެންނަށް މަނާވެގެންހެއްޔެވެ؟ އެކަމުގައި ލާޒިމްވެގެންވަނީ ކޮންގޮތެއްކަމާއި، ސަލާމަތްވާނޭ ގޮތް އަހަރުމެންނަށް އަންގައިދޭށެވެ؟'
ބުނެވޭހުއްޓެވެ: 'ތިބާ ތިޔަ ބަޔާންކުރި ކަންތައް ދަންނައެ، އެކަންތަކުގައި ބަޙުޘްކޮށްހެދުމުން ސަލާމަތްވާ މީހުންގެ މަދުކަމާއެވެ! އެއީ (އެކަމުގެ ސަބަބުން) އޭނާއަށް ފާފައެއް ނުވަތަ ފިތުނަވެރިކަމެއް ލައިގަނެފާނެކަމަށްޓަކައިއެވެ. އަދި އެކަމުގައި ޝައިޠާނާއަށް މޮޅެއް ނުލިބުމަށެވެ.'
ދެން އޭނާ ބުނެފިނަމަ: 'އެއީ ކިހިނެއްހެއްޔެވެ؟'
ބުނެވޭހުއްޓެވެ: 'މިކަންތައްވަނީ މީސްތަކުންގެ ތެރޭގައި ވަރަށް ގިނަވެފައިއެވެ. ކޮންމެ ބިމެއްގައިވާ ޢިލްމާއި ފިޤުހުގެ އަހުލުވެރިންގެ ތެރޭގައިއެވެ. އެގޮތުން މީހަކު މީހަކާއި ބަޙުޘްކުރެއެވެ. އޭނާ ބޭނުންވަނީ އަނެކާގެ މައްޗަށް ގަދަވެގަނެ، އަދި އޭނާގެ އަޑު އުފުލި، އަދި އަނެކާގެ މައްޗަށް ޙުއްޖަތް ދެއްކުމުން މޮޅުވެގަތުމަށެވެ. ދެންފަހެ އެކަމަށްޓަކައި އޭނާގެ މޫނު ރަތްވެ، ނާރުތައް ފުފި، އޭނާގެ އަޑުގަދަވެއެވެ. އަދި އެއިން ކޮންމެ މީހަކުވެސް އެދެނީ އަނެކާއަށް ގޯސްހެދި ކުށްކުރެވުމަށެވެ. ފަހެ އެދެމީހުންގެ ތެރެއިން ކޮންމެ މީހެއް ވެސް މިފަދައިން ބޭނުންވެ އެދުމީ ބޮޑު ގޯހެކެވެ. އޭގެ ނިމުން އަންނާނީ ޙަމްދު ލިބެނިވި ރަނގަޅު ގޮތެއްގައިއެއް ނޫނެވެ. އަދި ބުއްދިވެރިންގެ ތެރެއިންވާ ޢިލްމުވެރިން އެކަމަށް ޘަނާ ނުކިޔުއްވައެވެ. އެހެނީ ތިބާއާއި ބަޙުޘްކުރާ މީހާއަށް ގޯސްހެދި ކުށްކުރެވުމަށް ތިބާ ބޭނުންވެ އެދުމީ ތިބާގެ ފުށުންވާ ގޯހެއް، އަދި ބޮޑުވެގެންވާ ފާފައެކެވެ. އަދި ތިބާއަށް ގޯސްހެދި ކުށްކުރެވުމަށް އޭނާ އެދުމީވެސް އޭނާގެ ފުށުންވާ ގޯހެއް އަދި ފާފައެކެވެ. އެހެންކަމުން މިކަމުން އެންމެން ސަލާމަތްވާނީ ކޮންއިރަކުންހެއްޔެވެ؟'**
ދެންފަހެ މީހަކު ބުނެފިނަމަ: 'އަހަރުމެން ބަޙުޘްކުރަނީ އެކަމުން އަހަރުމެންނަށް ފައިދާއެއް ނެރުމަށްޓަކައިއެވެ.'
ބުނެވޭހުއްޓެވެ: 'މިއީ ބޭރުފުށުން ބުނާ ވާހަކައެކެވެ. އެހެނެއްކަމަކު އެތެރޭގައިވަނީ އެހެން ކަމެކެވެ.'
އަދިވެސް އޭނާއަށް ބުނެވޭހުއްޓެވެ: 'ތިބާ ތިޔަ ބުނިފަދައިން ބަޙުޘްކުރުމުގައި ސަލާމަތްތެރިކަމާއި އެކީ ފައިދާހޯދުމަށް އެދޭނަމަ، ދެން ތިބާއީ ޙިޖާޒުކަރައިގެ މީހަކަށްވެފައި ތިބާއާއި ބަޙުޘްކުރާމީހާއީ ޢިރާޤުގެ މީހަކަށްވެފައި، އަދި ތިޔަބައިމީހުން ދެމީހުންގެ މެދުގައި މައްސަލައެއް އޮވެފައި، އެމައްސަލާގައި ތިބާ އެކަން ހުއްދަކަމަށް ބުނެ، އަދި އޭނާ އެކަން ޙަރާމްކަމަށް ބުނާނަމަ، ދެންފަހެ ތިޔަދެމީހުންވެސް އެކަމުގައި ސަލާމަތްކަމާއި ފައިދާ ހޯދުމަށް އެދޭނަމަ ތިބާ ބުނާށެވެ: 'الله ތިބާއަށް ރަޙްމަތްލައްވާށިއެވެ! މިމައްސަލާގައި ކުރިން އިސްވެދިޔަ ޝެއިޚުންވަނީ އިޚްތިލާފުވެގެންނެވެ. އެހެންކަމުން އެކަމުގައި އެކަކު އަނެކަކަށް ނަޞޭޙަތްތެރިވާ ޙާލު އަދި އެކަކު އަނެކަކުގެ މައްޗަށް ގަދަވެ ކުރިއެރުމަށް ބޭނުންވުމެއް ނެތި ބަޙުޘްކުރުމަށް އަންނާށެވެ. އަދި އެމައްސަލާގައި ޙައްޤު އޮތީ ތިބާއާއި އެކުގައި ނަމަ އަހުރެން ތިބާގެ ބަހަށް ތަބަޢަވެ އަހުރެންގެ ބަސް ދޫކޮށްލާހުށީމެވެ. އަދި ޙައްޤު ގޮތް އޮތީ އަހުރެންގެ ބަހުގައިނަމަ، ތިބާ އަހުރެންނަށް ތަބަޢަވެ ތިބާގެ ބަސް ދޫކޮށްލާނީއެވެ. އަދި ތިބާއަށް ގޯސްހެދުމަށް އަދި އަހުރެން ތިބާގެ މައްޗަށް ގަދަވެގަތުމަކަށް އަހުރެން ނޭދެމެވެ. އަދި އަހުރެންނަށް ގޯސްހެދި ތިބާ އަހުރެންގެ މައްޗަށް ގަދަވެގަތުމަށް ތިބާވެސް ނޭދޭހުއްޓެވެ.' ފަހެ މިފަދައިން ކަންތައްވެއްޖެނަމަ ފަހެ އެކަންވަނީ ރިވެތިވެފައި ހެޔޮވެގެންނެވެ. އެހެނެއްކަމަކު މީސްތަކުންގެ ތެރޭގައި މިފަދައިން ކަންތައްވުން މަދުކަމާއެވެ!'**
ދެންފަހެ އެދެމީހުންކުރެ ކޮންމެ މީހެއްވެސް 'މިފަދައިން ކަންތައްކުރުމަށް ތިމަންމެންނަށް ކުޅަދާނަވެގެންނުވެޔޭ' ބުނެފިނަމަ، އެދެމީހުންގެ ނަފްސުންވެސް އެހެދީ ތެދެވެ. ދެން އެއިން ކޮންމެ މީހަކަށް ބުނެވޭހުއްޓެވެ: 'ތިބާއާއި ތިބާގެ އެކުވެރިޔާއާއި ތިބާގެ ރަޙްމަތްތެރިންގެ ބަހާއި އަދި އެބައިމީހުންގެ ޙުއްޖަތް އެނގިއްޖެއެވެ. އަދި ތިބާވެސް، ތިބާގެ ޚަޞްމުވަނީ ގޯސްގޮތުގައިކަމަށް ތިބާ ދެކޭ ޙާލު، ތިބާގެ ބަހުން ރުޖޫޢަނުވާނެތެވެ. އަދި ތިބާގެ ޚަޞްމުވެސް އެފަދައިން ބުނެފިނަމަ، ދެންފަހެ ތިޔަދެމީހުން ޖަދަލުކޮށް އަރައިރުންވެ ދެބަސްވެ ބަޙުޘްކުރުމަކަށް އެއްވެސް ބޭނުމެއްނެތެވެ. އެހެނީ ތިޔަ ދެމީހުންކުރެ އެކަކުވެސް އޭނާ ދެކޭ ގޮތް ދޫކޮށް ރުޖޫޢަވާކަށް ބޭނުމެއްނުވެއެވެ. އެހެނެއްކަމަކު ތިޔަ ދެމީހުންކުރެ ކޮންމެ މީހެއްވެސް ބޭނުންވާކަންކަށަވަރީ އަނެކާއަށް ގޯސްހެދި ކުށްކުރެވުމެވެ. އެހެންކަމުން މިފަދައިން ބޭނުންވެ ޤަޞްދުކުރާކަމަށްޓަކައި ތިޔަދެމީހުންވެސްވަނީ ފާފަވެރިވެގެންނެވެ.' މިފަދައިން ބޭނުންވުމުން ބުއްދިވެރިންނާއި ޢިލްމުވެރިން الله ތަޢާލާ ރައްކާތެރި ކުރައްވާށިއެވެ.
ދެންފަހެ އެކަކު އަނެކަކަށް ނަޞޭޙަތްތެރިވުމުގެ ގޮތަށް ބަޙުޘްކުރުން ނުދާނަމަ ފަހެ އެންމެ ސަލާމަތްތެރިކަން ބޮޑުވެގެންވަނީ ހަނުހުރުމެވެ. ފަހެ ތިބާގެ ގާތުގައިއާއި އޭނާގެ ގާތުގައިވާ ގޮތް ތިބާއަށް އެނގިއްޖެއެވެ. އަދި އޭނާގެ ގާތުގައިއާއި ތިބާގެ ގާތުގައި ވާގޮތް އޭނާއަށްވެސް އެނގިއްޖެއެވެ.**
ދެންފަހެ އޭނާގެ ބަޙުޘްކުރުމުގައި 'الله ގެ ރަސޫލާ صلى الله عليه وسلم މިފަދައިން ޙަދީޘްކުރެއްވިޔޭ' ބުނުމުން ތިބާ އޭނާއަށް 'މިއީ ޟަޢީފު ބަލިކަށި ޙަދީޘެކޭ ނުވަތަ ނަބިއްޔާ صلى الله عليه وسلم އެފަދައިން ޙަދީޘްނުކުރައްވައޭ' ބުނާނެކަމާއިމެދު އަމާންކަމެއް ނެތެވެ. އެހުރިހާ ވާހަކައެއް ތިބާ ބުނަނީ އޭނާގެ ބަހަށް ރައްދު ދިނުމަށްޓަކައިއެވެ. މިކަންތައްވަނީ ބޮޑުވެގެންނެވެ. ހަމައެފަދައިން އޭނާވެސް ތިބާއާއި ދިމާލަށް އެހެން ބުނެފާނެއެވެ. އެހެންކަމުން ތިޔަ ދެމީހުންކުރެ ކޮންމެ މީހެއްވެސް އަނެކާގެ ޙުއްޖަތުގެ މައްޗަށް ގަދަވެގަތުމަށްޓަކައި އަދި ވިސްނުމެއް ނެތި ބަސްތައް ބުނެލުމުން ރައްދު ދެނީއެވެ.
ބަޙުޘްކޮށް ޖަދަލުކުރަނިކޮށް އަހަރުމެންނަށް ފެނުނު އެތައް ބައެއްގެ ގައިގައި މިކަންތައްވެއެވެ. އެގޮތުން ބަޙުޘްކޮށް ޖަދަލުކުރަމުން ގޮސް އޭގެ ތެރެއިން އެއްބަޔަކު އަނެއް ބައެއްގެ މައްޗަށް ރޯބުހުތާނު ދޮގުވެސް ހަދާފާނެއެވެ.
ނަބިއްޔާ صلى الله عليه وسلم އެކަލޭގެފާނުގެ އުއްމަތުގެ މައްޗަށް ބިރުވެތިވެލެއްވި، އަދި އިސްވެދިޔަ ޢިލްމުވެރިން ނުރުއްސެވި ކަންތަކަކީ މިއެވެ. والله أعلم.
ޤުރްއާނާއިމެދު އަރައިރުންވެ ދެބަސްވުމީ ކުފުރެއްކަމުގައި ވެގެންދިޔައީ މިމާނާގައިއެވެ. އެގޮތުން މީނާ ބުނެއެވެ: 'ތިބާގެ ޤިރާއަތަށްވުރެ އަހުރެންގެ ޤިރާއަތް ހެޔޮވެގެންވޭއެވެ.' އަދި އަނެކަކު ބުނެއެވެ: 'ކިއެއްތަ، އަހުރެންގެ ޤިރާއަތް ތިބާގެ ޤިރާއަތަށްވުރެ މާހެޔޮވެގެންވެއެވެ.' ދެން އޭގެ އެއްބަޔަކު އަނެއްބަޔަކު ދޮގުކުރެއެވެ. ދެން އެމީހުންނަށް ބުނެވޭހުއްޓެވެ: 'ކޮންމެ މީހަކަށްވެސް އުނގަންނައިދެވިފައިވާ ގޮތަށް ކިޔަވާހުއްޓެވެ. އަދި ތިޔަބައިމީހުން އެއްބަޔަކު އަނެއްބައެއްގެ ޤިރާއަތަށް ޢައިބު ނުކިޔާހުއްޓެވެ. އަދި ތިޔަބައިމީހުން الله އަށް ތަޤްވާވެރިވާށެވެ! އަދި އެޤުރްއާނުގެ މުޙްކަމު އާޔަތްތަކަށް ޢަމަލުކޮށް މުތަޝާބިހު އާޔަތްތަކަށް އީމާންވާށެވެ. އަދި އެޤުރްއާނުގެ މިޘާލުތަކާއިމެދު ވިސްނާ ޢިބްރަތް ޙާޞިލުކޮށް، ޤުރްއާނުގައި ޙަލާލުވެގެންވާ ކަންތައް ޙަލާލުކޮށް، ޙަރާމްވެގެންވާ ކަންތައް ޙަރާމްކުރާހުށިކަމެވެ!'**
އަދި އެއްވެސް މީހަކު ޤުރްއާނާއިމެދު އޭނާގެ ރައުޔަށް ބުއްދިއަށް ފެންނަގޮތަށް ނުބުނާހުށިކަމެވެ. އަދި ނަބިއްޔާ صلى الله عليه وسلم ގެ އަރިހުން، ނުވަތަ ޞަޙާބީންގެ ތެރެއިން ބޭކަލެއްގެ އަރިހުން، ނުވަތަ ތާބިޢީންގެ ބޭކަލެއްގެ އަރިހުން، ނުވަތަ މުސްލިމުންގެ އިމާމުންކުރެ އިމާމެއްގެ އަރިހުން އައިސްފައިވާ ބަސްފުޅަކުން މެނުވީ ޤުރްއާން ތަފްސީރު ނުކުރާހުށިކަމެވެ. އަދި އަރައިރުންވެ ޖަދަލުކޮށް ނުހަދާހުށިކަމެވެ.
ދެންފަހެ މީހަކު ބުނެފިނަމަ: 'ފިޤުހުގައި ޢިލްމުވެރިން އެކަކު އަނެކަކާއި ބަޙުޘްކޮށް ހަދާތަން އަހަރުމެންނަށް ފެނެއެވެ. ދެން އޭގެ ތެރެއިން މީހަކު 'الله ތަޢާލާ މިހެން ވަޙީކުރެއްވިއޭ އަދި އެހެން ވަޙީކުރެއްވިއޭ ބުނެއެވެ. ފަހެ ޤުރްއާނާއިމެދު އަރައިރުންވެ ދެބަސްވުންކަމުގައި މިކަންތައް ވާނެހެއްޔެވެ؟'
ބުނެވޭހުއްޓެވެ: 'الله ގެ ޙަޟްރަތުން ރައްކާތެރިކަމަށް އެދެމެވެ! މިކަންތައް އަރައިރުންވުމަކަށް ނުވާހުއްޓެވެ. އެހެނީ ފަހަރުގައި ފިޤުހުވެރިޔާ މައްސަލައެއްގައި މީހަކާއި ބަޙުޘްކޮށް، ދެން ބަޔާންކޮށްދީ ނަޞޭޙަތްތެރިވުމުގެ ގޮތުން 'އަހަރުމެންގެ ޙުއްޖަތަކީ الله ތަޢާލާ އެކަމުގައި މިހެން ވަޙީކުރެއްވުމޭ، އަދި ނަބިއްޔާ صلى الله عليه وسلم މިހެން ޙަދީޘްކުރެއްވުމޭ' ބުނެފާނެއެވެ. އެއީ ނަޞޭޙަތްތެރިވެ ބަޔާންކުރުމުގެ ގޮތުންނެވެ. އަރައިރުންވެ ޖަދަލުކުރުމުގެ ގޮތަކުން ނޫނެވެ.'
ފަހެ މިފަދައިން ބުނެފިމީހާ، އަދި އަނެކާގެ މައްޗަށް ގަދަވެގަތުމަށް ބޭނުންނުވެ، އަދި އޭނާގެ ޚަޞްމަށް ގޯސްހެދި ކުށްކުރެވި ދެން އޭނާގެ މައްޗަށް ކުރިހޯދުމަށް ބޭނުންނުވެއްޖެ މީހާ ސަލާމަތްވެ ޤަބޫލުވެވިއްޖެއެވެ. إن شاء الله. އެއީ އަހަރުމެން ކުރީ ބާބުގައި ބަޔާންކުރި ފަދައިންނެވެ.**
އަލްޙަސަނު رحمه الله ވިދާޅުވިއެވެ:
(الْمُؤْمِنُ لَا يُدَارِي وَلَا يُمَارِي، يَنْشُرُ حِكْمَةَ الله، فَإِنْ قُبِلَتْ حَمِدَ الله وَإِنْ رُدَّتْ حَمِدَ الله عَزَّ وَجَلَّ.) 8
މާނައީ: "މުއުމިނާ (ނުބައި މީހުންނަށް) ދޫދީ މަޑުމައިތިރި ނުވާނެއެވެ. އަދި އަރައިރުންވެ ޖަދަލުނުކުރާނެއެވެ. އޭނާ الله ޙިކުމަތް ފަތުރައެވެ. ފަހެ ޤަބޫލުވެވިއްޖެނަމަ (އެބަހީ: މީސްތަކުން އޭނާގެ ބަސް ޤަބޫލުކޮށްފިނަމަ) އޭނާ الله އަށް ޙަމްދުކުރެއެވެ. އަދި (މީސްތަކުން އޭނާގެ ބަސް ޤަބޫލުނުކޮށް) ރައްދުކޮށްލިޔަސް އޭނާ الله އަށް ޙަމްދު ކުރެއެވެ."
މިއަށްފަހު، ފަހެ ފިޤުހުގައި ބަޙުޘްކުރުމުގެ ގޮތުން ޖަދަލުކޮށް އަރައިރުންވެ އަޑު އުފުލާ ހެދުމަށް އަހުރެން ނުރުހެމެވެ. މަޑުމައިތިރިކަމާއި ހަމަހިމޭންކަމުގައި މެނުވީއެވެ.**
ޤުރްއާނުގެ މުތަޝާބިހު އާޔަތްތަކުން ޖަދަލުކުރާ މީހުންނާއިމެދު ނަބިއްޔާ صلى الله عليه وسلم އެކަލޭގެފާނުގެ އުއްމަތަށް އިންޛާރުދެއްވިކަމާއި އަދި އެކަމުގައި ޖަދަލުކުރާ މީހާއަށް އިމާމު ޢުޤޫބާތް ދިނުން ނަންގަނެވުނު ބާބު
ދެންފަހެ މީހަކު ބުނެފިކަމުގައިވާނަމަ: "وَالذَّارِيَاتِ ذَرْوًا. فَالْحَامِلَاتِ وِقْرًا" 9 ގެ ތަފްސީރު އަހާ މީހާއަށް އަދަބުދީ ތެޅުމާއި، ޢުޤޫބާތްދީ ގުޅުން ކަނޑާލުން ޙައްޤުވެގެންވޭހެއްޔެވެ؟'
އޭނާއަށް ބުނެވޭހުއްޓެވެ: 'އޭނާގެ ގައިގައި ޢުމަރު رضي الله عنه ތެޅުއްވީ ހަމައެކަނި މިމައްސަލާއިގެ ސަބަބަކުން ނޫނެވެ. އެހެނެއްކަމަކު ޤުރްއާނުގެ މުތަޝާބިހު އާޔަތްތަކުން އޭނާ ސުވާލުކުރަމުންދާކަމަށް ޢުމަރުގެފާނަށް ޚަބަރު ފޯރިހިނދު، އޭނާ ދެކެވަޑައިގަތުމުގެ ވެސް ކުރިން އޭނާއީ ފިތުނަވެރިވެގެންވާ، އަދި އޭނާއަށް އެއްވެސް ފައިދާއެއް ނުކުރާނޭ ކަންތަކެއްގައި މަޝްޣޫލުވެގެންވާ މީހެއްކަން އެނގިވަޑައިގަތެވެ. އަދި ޙަލާލާއި ޙަރާމްކަންތަކުގެ ޢިލްމުން ވާޖިބުކަންތައް ދެނެގަތުމުގެ ޢިލްމު އުނގެނުމަށް، އަދި الله ގެ ރަސޫލާ صلى الله عليه وسلم ގެ ސުންނަތްތައް ހޯދައިގަތުމުގައި އޭނާ މަޝްޣޫލުވެގެން އުޅުން އޭނާއަށް މާއައުލާވެގެންވާކަން އެކަލޭގެފާނަށް އެނގިވަޑައިގަތެވެ. ދެންފަހެ އޭނާއަށް އެއްވެސް ފައިދާއެއް ނުކުރާނޭ ކަންތަކަކަށް އޭނާ ކުރިމަތިލައިގެން އުޅޭކަން އެކަލޭގެފާނަށް އެނގިވަޑައިގަތްހިނދު، އޭނާގެ މައްޗަށް ބާރު ދެއްވުމަށް އެކަލޭގެފާނު الله ތަޢާލާގެ ޙަޟްރަތުން ދެންނެވިއެވެ. އެއީ (މީސްތަކުންނަށް ޢިބްރަތަކަށްވާނޭ) ޢުޤޫބާތެއް އޭނާއަށް ދިނުމަށް، އަދި އެހެން މީހުން އެކަމާއިމެދު ހުށިޔާރުވެ ދުރުވެގަތުމަށެވެ. އެހެނީ އެކަލޭގެފާނުއީ މިކަންތަކާއި އެހެނިހެން ކަންތަކުގައި އެކަލޭގެފާނުގެ ރައްޔިތުންގެ ކަންތައް ހުރިނެތްގޮތް ބެލުން ވާޖިބުވެގެންވާ ބެލެހެއްޓުންތެރިއެކެވެ. އެހެންކަމުން الله ތަޢާލާ އޭނާގެ މައްޗަށް އެކަލޭގެފާނަށް ބާރުދެއްވިއެވެ.**
މިފަދައިން ޢުމަރުގެފާނަށް ފަހު ޢަލީ ބްނު އަބީ ޠާލިބު رضي الله عنه ވެސް، އެކަލޭގެފާނުގެ އަރިހުން އެއްވެސް މަންފާއެއް ނެތް ކަމަކުން މީހަކު ސުވާލުކޮށްފިނަމަ އެމީހަކަށް ހަރުކަށިކޮށް އިންކާރުކުރައްވާ، އަދި އެއަށްވުރެ އައުލާވެގެންވާ ކަންތަކަށް އެމީހަކު ރައްދުކުރައްވައެވެ.
އިހުގެއާއި ފަހުގެ ޢިލްމުވެރިން، އުނދަގޫވެގެންވާ މައްސަލަތަކަށް އިންކާރުކުރައްވާ އަދި އެމައްސަލަތައް ރައްދުކުރައްވަމުން ދިޔައެވެ. އަދި ފައިދާހުރި ބޭނުންތެރި ކަންތަކުން ސުވާލުކުރުމަށް އަމުރުކުރައްވައެވެ. އެއީ އެބައިމީހުންނަށް ނަހީވެގެންވާ އަރައިރުންވުމާއި ޖަދަލުކުރުމަށް ބިރުންނެވެ. ނަބިއްޔާ صلى الله عليه وسلم ވަނީ 'ބުންޏޭ ބުނެވުނޭ' އާއި، ސުވާލުކުރުން ގިނަކުރުން ނަހީކުރައްވާފައެވެ. އަދި ދަތި އުނދަގޫވެގެންވާ ސުވާލުތައް ކުރުން ނަހީކުރެއްވިއެވެ. މިހުރިހާ ކަމެއްވެސް އެއީ އަރައިރުންވުމާއި ޖަދަލުކުރުމުގެ ބިރަށްޓަކައިއެވެ.
އެހެންކަމުން އޭ ޤުރްއާނުގެ އަހުލުވެރިންނޭވެ! އޭ ޙަދީޘްތަކުގެ އަހުލުވެރިންނޭވެ! އޭ ފިޤުހުގެ އަހުލުވެރިންނޭވެ! ތިޔަބައިމީހުން الله އަށް ތަޤްވާވެރިވާށެވެ! އަދި ދީނުގައި ޖަދަލުކޮށް އަރައިރުންވެ ދެބަސްވުން ދޫކޮށްލާށެވެ. އަދި ތިޔަބައިމީހުންގެ ކުރިން އިސްވެދިޔަ ތިޔަބައިމީހުންގެ އިމާމުންގެ މަގުގައި ހިފާށެވެ. އެއިރުން ކަންތައްތައް ތިޔަބައިމީހުންނަށް ސީދާވެގެންދާނެއެވެ. އަދި ފާޅުވެ ބަޔާންވެގެންވާ މަންހަޖުގެ މަތީގައި ތިޔަބައިމީހުން އެއިރުން ވާހުއްޓެވެ. إن شاء الله. **
ޤުރްއާނަކީ الله ތަޢާލާގެ ކަލާމްފުޅުކަމާއި، އަދި އެކަލާނގެ ކަލާމްފުޅަކީ މަޚްލޫޤެއްނޫން ކަމަށް އީމާންވުމާއި، އަދި ޤުރްއާނަކީ މަޚްލޫޤެއްކަމަށް ދަޢުވާކޮށްފި މީހާ ކާފަރުވެއްޖެކަން ބަޔާންކުރެވުނު ބާބު
الله ތަޢާލާ އަހަރުމެންނާއި ތިޔަބައިމީހުންނަށް ރަޙްމަތްލައްވާށިއެވެ! ދަންނާށެވެ! ޙައްޤު މަގުން އެބައިމީހުންގެ ހިތްތައް ކަސިޔާރުވެގެން ނުދާ، އަދި ސީދާވެގެންވާ ގޮތަށް ތައުފީޤުދެއްވިގެންވާ އިހުގެއާއި ފަހުގެ މުސްލިމުންގެ ބަހަކީ ޤުރްއާނަކީ الله ތަޢާލާގެ ކަލާމްފުޅުކަމާއި، މަޚްލޫޤެއްނޫންކަމެވެ. އެހެނީ ޤުރްއާންވަނީ الله ގެ ޢިލްމުފުޅުންނެވެ. އަދި الله ތަޢާލާގެ ޢިލްމުފުޅު މަޚްލޫޤެއްކަމުގައި ނުވާހުއްޓެވެ. الله ތަޢާލާ އެކަމުން ދުރުވެވޮޑިގެން މަތިވެރިވެގެންވެއެވެ.
އެކަމުގެ މައްޗަށް ޤުރްއާނާއި ސުންނަތާއި ޞަޙާބީންގެ ބަސްފުޅާއި، މުސްލިމުންގެ އިމާމުންގެ ބަސްފުޅު ދަލީލުކޮށްދެއެވެ. ނުބައިވެގެންވާ ޖަހްމީއެއް މެނުވީ އެކަމަށް އިންކާރުނުކުރާ ހުއްޓެވެ. އަދި ޢިލްމުވެރިންގެ ގާތުގައި ޖަހްމީންނަކީ ކާފަރުންނެވެ.
ހުރިހާ ތަކެތި ޚަލްޤުކުރެއްވުމުގެ ކުރިން، ދެނެވޮޑިގެންވާ، ވާހަކަދައްކަވާ، އައްސަވާވޮޑިގެންވާ، ބައްލަވާވޮޑިގެންވާ ޙާލު الله ތަޢާލާވުން ފިލައިނުދެއެވެ. މިނޫން ގޮތަކަށް ބުނެފިމީހާ ކާފަރުވެއްޖެއެވެ.
ދެންފަހެ ޤުރްއާނަކީ الله ގެ ކަލާމްފުޅޭ ބުނެފައި ހުއްޓި، އަދި 'މަޚްލޫޤެއް ނޫނޭ ނުބުނާނަމޭ' ބުނި މީހުން ދަންނައެ، ފަހެ ޤުރްއާނަކީ މަޚްލޫޤެކޭ ބުނި މީހުންނަށް ރައްދުދެއްވި އެތައް ޢިލްމުވެރިން ވިދާޅުވެފައިވަނީ: (ޤުރްއާނަކީ މަޚްލޫޤެއް ނޫނޭވެސް ނުބުނެ) ހުއްޓުނު މިމީހުންނީ ޤުރްއާނަކީ މަޚްލޫޤެކޭ ބުނި މީހުންނާއި އެއްފަދަވެގެންވާ ބައެއްކަމަށެވެ. އަދި ކިއެއްތަ، މިބައިމީހުން މާ ނުބައިވެގެންވެއެވެ. އެހެނީ މިބައިމީހުންގެ ދީނުގައި ޝައްކުކުރިއެވެ. އަހަރުމެންގެ ވެރި ރައްބުގެ ކަލާމްފުޅަކީ މަޚްލޫޤެއް ނޫންކަމާއިމެދު ޝައްކުކުރާ މީހުންގެ ކިބައިން الله ތަޢާލާ އަހަރުމެން ރައްކާތެރިކުރައްވާށިއެވެ!**
އަބޫ ދާވޫދު އައްސިޖިސްތާނީ رحمه الله ވިދާޅުވިއެވެ: އިމާމް އަޙްމަދު رحمه الله އާއި ސުވާލުކުރެވުނު އަޑުއިވުނެވެ: ޤުރްއާނަކީ الله ގެ ކަލާމްފުޅުކަމަށް ބުނެފައި (މަޚްލޫޤެއްނޫނޭ ނުބުނެ) ދެން ހަނުހުރުމުން ފުދޭނެހެއްޔެވެ؟ އެހިނދު ވިދާޅުވިއެވެ:
(وَلِمَ يَسْكُتُ!؟ قَالَ: لَوْلَا مَا وَقَعَ النَّاسُ فِيهِ كَانَ يَسَعُهُ السُّكُوتُ، وَلَكِنْ حَيْثُ تَكَلَّمُوا فِيمَا تَكَلَّمُوا، لِأَيِّ شَيْءٍ لَا يَتَكَلَّمُونَ؟) (السنة للخلال: 5/132)
މާނައީ: "އޭނާ ހަނުހުންނަނީ ކީއްވެހެއްޔެވެ!؟ ފަހެ މީސްތަކުން މިވެއްޓިފައިވާ ކަންތަކަށް ވެއްޓިފައި ނުވާނަމަ އޭނާއަށް އެހެން ބުނެފައި ހަނުހުރުމުގެ ތަނަވަސްކަން އޮތީހެވެ. އެހެނެއްކަމަކު އެބައިމީހުން އެދެއްކި ވާހަކަތަކުން ވާހަކަދެއްކިހިނދު (އެބަހީ: ޤުރްއާނަކީ މަޚްލޫޤެއްކަމަށް ބުނިހިނދު) ދެން އަނެއްބައިމީހުން (ޤުރްއާނަކީ މަޚްލޫޤެއްނޫންކަމަށް ބުނެ) ވާހަކަނުދައްކަންވީ ކީއްވެހެއްޔެވެ!؟"
މިމާނާގައިވާ އަޙްމަދު ބްނު ޙަންބަލްގެ ބަސްފުޅުގެ މާނައީ އެކަލޭގެފާނު އެވިދާޅުވަނީ: ޤުރްއާނަކީ الله ތަޢާލާގެ ކަލާމްފުޅުކަމާއިމެދު މީސްތަކުން އެއްވެސް ޚިލާފެއް ނުވާކަމަށެވެ. ދެންފަހެ ޖަހްމު ބްނު ޞަފްވާނު އައިސް، ޤުރްއާނަކީ މަޚްލޫޤެކޭ ބުނެ ކުފުރު އުފެއްދިހިނދު، ޤުރްއާނަކީ މަޚްލޫޤެއްކަމުގައި ނުވާ الله ގެ ކަލާމްފުޅުކަމަށް ބުނެ އޭނާއަށް ރައްދު ދިނުން ނޫންގޮތެއް ޢިލްމުވެރިންނަށް ތަނަވަސްވެގެންނުވިއެވެ. އެއީ އެއްވެސް ޝައްކެއް އަދި ހުއްޓުން އެރުމެއް ނެތިއެވެ. އެގޮތުން މަޚްލޫޤެއް ނޫނޭ ނުބުނާ މީހާއަށް ނަންދެވުނީ އޭނާގެ ދީނާއިމެދު ޝައްކުކުރާ ވާޤިފީއެއްގެ ނަމުންނެވެ.**
الله ތަޢާލާ ތިޔަބައިމީހުންނަށް ރަޙްމަތްލައްވާށިއެވެ! ޤުރްއާން (ކިޔެވުމުގައި) އޭނާގެ ލަފްޡަކީ މަޚްލޫޤެއްކަމުގައި ބުނާ މިތިބަ މީހުންނާއިމެދު ތިޔަބައިމީހުން ހުށިޔާރުވާށެވެ! އަޙްމަދު ބްނު ޙަންބަލްއާއި އެކަލޭގެފާނުގެ މަގުގެ މަތީގައި ތިއްބެވި ބޭކަލުންގެ އަރިހުގައި މިކަމަކީ ބޮޑުވެގެންވާ މުންކަރެކެވެ. އަދި މިފަދައިން ބުނާމީހާއީ ބިދުޢަވެރިއެކެވެ. އޭނާއާއި ދުރުހެލިވެ އެއްކިބާވާހުއްޓެވެ. އަދި އޭނާއާއި ވާހަކަނުދެއްކޭހުއްޓެވެ. އަދި އޭނާއާއި އެކީ އިށީންދެނުހެދޭނެއެވެ. އަދި އޭނާގެ ކިބައިން މީސްތަކުންނަށް އިންޛާރުދެވޭހުއްޓެވެ. އަހަރުމެން އިސްވެ ބަޔާންކުރި ކަންތައް މެނުވީ ޢިލްމުވެރިން ދަނެގެންނުވެއެވެ. އެއީ ޤުރްއާނަކީ މަޚްލޫޤެއްކަމުގައި ނުވާ الله ގެ ކަލާމްފުޅުކަމެވެ. އަދި މަޚްލޫޤެއްކަމުގައި ބުނެފި މީހާ ފަހެ ކާފަރުވެއްޖެއެވެ. އަދި ޤުރްއާނަކީ الله ގެ ކަލާމްފުޅުކަމަށް ބުނެ ދެން ހުއްޓިއްޖެމީހާއީ ޖަހްމީއެކެވެ. އަދި 'ޤުރްއާން ކިޔެވުމުގައި އަހުރެންގެ ލަފްޡަކީ މަޚްލޫޤެކޭ' ބުނާ މީހާއީ ފަހެ ޖަހްމީއެކެވެ. އަޙްމަދު ބްނު ޙަންބަލް رحمه الله ވިދާޅުވެފައިވަނީ އެފަދައިންނެވެ. އަދި އެކަމުގައި ވަރަށް ހަރުކަށިކޮށް އެކަލޭގެފާނު ބަސްފުޅު ވިދާޅުވިއެވެ. ހަމައެފަދައިން ޤުރްއާން (ކިޔެވުމުގައި) ތިމަންނާގެ ލަފްޡަކީ މަޚްލޫޤެއް ނޫނޭ ބުނާ މީހާވެސް ފަހެ ބިދުޢަ ހަދައިފިއެވެ. އަދި ޢިލްމުވެރިން ދަނެގެންނުވާ ކަމެއް ގެނެސްފިއެވެ. އެކަލޭގެފާނު ވިދާޅުވެފައިވަނީ އެފަދައިންނެވެ. އަދި އެކަމުގައިވެސް އެކަލޭގެފާނު ވަރަށް ހަރުކަށިކޮށް ބަސްފުޅު ވިދާޅުވިއެވެ. ހަމައެފަދައިން މީސްތަކުން މިކިޔަވާ ޤުރްއާނަކީ، އަދި މުޞްޙަފުތަކުގައި މިވާ ޤުރްއާނަކީ ލައުޙުލް މަޙްފޫޡުގައިވާ ޤުރްއާނުގެ ކިޔާދިނުމެއްކަމުގައި (އެބަހީ: އަޞްލު ސީދާ ޤުރްއާން ނޫންކަމުގައި އެހެނެއްކަމަކު ލައުޙުލް މަޙްފޫޡުގައިވާ ބަސްފުޅު ޢިބާރާތްކޮށް ކިޔާދެވިފައިވާ ކިޔާދެވުމެއްކަމަށް) ބުނުމަކީވެސް ޢިލްމުވެރިން އިންކާރުކުރައްވާ މުންކަރާތެކެވެ.
މިފަދައިން ބުނާ މީހާއަށް ބުނެވޭހުއްޓެވެ: ޤުރްއާން ކަލޭ ދޮގުކޮށް ކަލޭގެ ބަހަށް ރައްދުދެއެވެ. އަދި ސުންނަތްވެސް ކަލޭ ދޮގުކޮށް ކަލޭގެ ބަހަށް ރައްދުދެއެވެ.
އެހެންކަމުން ފަހެ މުސްލިމުން الله ތަޢާލާއަށް ތަޤްވާވެރިވުން ހުއްޓެވެ. އަދި ޤުރްއާން އުނގެނި، އަދި ޤުރްއާނުގެ ޙުކުމްތައް ދަސްކޮށް، އަދި ޤުރްއާނުގައި ޙަލާލުކުރެވިގެންވާ ކަންތައް ޙަލާލުކޮށް، އަދި ޙަރާމްކުރެވިގެންވާ ކަންތައް ޙަރާމްކޮށް، އޭގެ މުޙްކަމު ސާފު އާޔަތްތަކަށް ޢަމަލުކޮށް، އަދި މުތަޝާބިހު އާޔަތްތަކަށް އީމާންވުން ހުއްޓެވެ. އަދި ޤުރްއާނާއިމެދު އަރައިރުން ނުވާހުއްޓެވެ. އަދި އެއީ މަޚްލޫޤެއްކަމުގައި ނުވާ الله ތަޢާލާގެ ކަލާމްފުޅުކަން ދެނެގަންނަންޖެހެއެވެ.**
ދެންފަހެ ޖަހްމީންގެ ތެރެއިންވާ އިންސާނެއް އެބައިމީހުންނަށް އިޢުތިރާޒުކޮށް 'ޤުރްއާނަކީ މަޚްލޫޤެކޭ' ނުވަތަ 'ޤުރްއާނަކީ الله ގެ ކަލާމްފުޅޭ' ބުނެފައި ހުއްޓިއްޖެނަމަ، ނުވަތަ 'ޤުރްއާން ކިޔަވާއިރު ތިމަންނާގެ ލަފްޡަކީ މަޚްލޫޤެކޭ' ބުނެފިނަމަ ނުވަތަ 'ޤުރްއާނަކީ ލައުޙުލް މަޙްފޫޡުގައިވާ އެއްޗެއްގެ ވާހަކަ ކިޔާދިނުމޭ' ބުނެފިނަމަ ފަހެ އޭނާގެ ޙުކުމަކީ އޭނާއާއި ގުޅުންކަނޑާލާ، އޭނާއާއި ވާހަކަ ނުދެއްކި، އަދި އޭނާގެ ފަހަތުގައި ނަމާދު ނުކުރެވޭހުއްޓެވެ. އަދި އޭނާގެ ކިބައިން އިންޛާރުދެވޭހުއްޓެވެ.
ދެން އެއަށްފަހު ތިޔަބައިމީހުންގެ މައްޗަށްވަނީ ދީނުގެ ކަންތަކުގައި އަރައިރުންވެ ދެބަސްވެ ޖަދަލުކުރުން ދޫކޮށްލުމާއިއެކީ الله ގެ ރަސޫލާ صلى الله عليه وسلم ގެ ސުންނަތްތަކާއި، އެކަލޭގެފާނުގެ އަޞްޙާބުންގެ ސުންނަތްތަކާއި، ތާބިޢީންގެ ބަސްފުޅާއި، މުސްލިމުންގެ އިމާމުންގެ ބަސްފުޅުގައި ހިފެހެއްޓުމެވެ. ފަހެ މިމަގުގައި ޘާބިތުވެއްޖެ މީހަކަށް ހުރިހާ ހެޔޮކަމެއް ލިބުމަށް އަހުރެން الله ތަޢާލާގެ ޙަޟްރަތުން އެދެމެވެ.**
އީމާންކަމާއި އިސްލާމްކަމާއި ދީނުގެ ޝަރުޢުތައް ބަޔާންކޮށް ދެނެގަތުން ނަންގަނެވުނު ބާބު
الله ތަޢާލާ އަހަރުމެންނާއި ތިޔަބައިމީހުންނަށް ރަޙްމަތްލައްވާށިއެވެ! އެއަށްފަހު ދަންނާށެވެ! އެކަލާނގެ މުޙައްމަދު صلى الله عليه وسلم ފޮނުއްވީ އެންމެހާ މީސްތަކުންގެ ގާތަށެވެ. އެއީ އެކަލާނގެ ތައުޙީދަށް އެބައިމީހުން އިޤުރާރުވުމަށްޓަކައިއެވެ. އެގޮތުން އެބައިމީހުން 'لا إله إلا الله، محمد رسول الله' ކިޔުމަށްޓަކައިއެވެ. ދެންފަހެ އެމީހެއްގެ ހިތުން ޔަޤީންކުރާ ޙާލު، ދުލުން މިފަދައިން ކިޔައިފި މީހާއަށް ފުދޭކަމުގައިވިއެވެ. އަދި މިކަލިމައިގެ މަތީގައި މަރުވެއްޖެ މީހަކު ދާހުށީ ސުވަރުގެއަށެވެ. ދެންފަހެ އެބައިމީހުން އެކަލިމައަށް އީމާންވެ އަދި އެބައިމީހުންގެ ތައުޙީދު އިޚްލާޞްތެރިކުރުމުން، މައްކާގައި އެބައިމީހުންގެ މައްޗަށް ނަމާދު ފަރުޟުކުރެއްވުނެވެ. ދެންފަހެ އެބައިމީހުން އެކަން ތެދުކޮށް އީމާންވެ ނަމާދުކުރިއެވެ. ދެން އެއަށްފަހު އެބައިމީހުންގެ މައްޗަށް ހިޖުރަކުރުން ފަރުޟުކުރެއްވިއެވެ. ދެންފަހެ އެބައިމީހުންގެ ވަޠަނުތަކާއި އަހުލުންތައް ދޫކޮށް ހިޖުރަކުރިއެވެ. ދެން އެއަށްފަހު މަދީނާގައި އެބައިމީހުންގެ މައްޗަށް ރޯދަ ފަރުޟުކުރެއްވުނެވެ. ދެންފަހެ އެބައިމީހުން އެކަން ތެދުކޮށް އީމާންވެ، ރަމަޟާންމަހު ރޯދަހިފިއެވެ. ދެން އެއަށްފަހު އެބައިމީހުންގެ މައްޗަށް ޒަކާތް ފަރުޟުކުރެއްވުނެވެ. ދެން އެބައިމީހުން އެކަން ތެދުކޮށް އީމާންވެ، އެބައިމީހުންނަށް އަމުރުވެވިގެންވާ ފަދައިން އެކަން އަދާކުރިއެވެ. ދެން އެއަށްފަހު އެބައިމީހުންގެ މައްޗަށް ޖިހާދު ފަރުޟުކުރެއްވުނެވެ. ދެން ދުރާއިގާތުގައިވާ (ކާފަރުންނާއި) އެބައިމީހުން ޖިހާދުކުރިއެވެ. އަދި އެބައިމީހުން ކެތްތެރިވެ، ތެދުކުރިއެވެ. ދެން އެއަށްފަހު އެބައިމީހުންގެ މައްޗަށް ޙައްޖު ފަރުޟުކުރެއްވުނެވެ. އަދި އެބައިމީހުން ޙައްޖުކޮށް އެކަމަށް އީމާންވިއެވެ.
ދެންފަހެ މި ފަރުޟުތަކަށް އެބައިމީހުން އީމާންވެ ހިތުންނާއި ދުލުންނާއި ގުނަވަންތަކުން ތެދުކުރާ ޙާލު ޢަމަލުކުރުމުން الله ތަޢާލާ ވަޙީކުރެއްވިއެވެ:
"...الْيَوْمَ أَكْمَلْتُ لَكُمْ دِينَكُمْ وَأَتْمَمْتُ عَلَيْكُمْ نِعْمَتِي وَرَضِيتُ لَكُمُ الْإِسْلَامَ دِينًا..." 10
މާނައީ: "...މިއަދު، ތިޔަބައިމީހުންގެ ދީން، ތިޔަބައިމީހުންނަށް ތިމަންރަސްކަލާނގެ ފުރިހަމަކޮށްދެއްވައިފީމެވެ. އަދި ތިމަންރަސްކަލާނގެ ނިޢުމަތް، ތިޔަބައިމީހުންގެ މައްޗަށް ތިމަންރަސްކަލާނގެ ފުރިހަމަކޮށްދެއްވައިފީމެވެ. އަދި އިސްލާމްދީން ތިޔަބައިމީހުންނަށް ދީނެއްކަމުގައި، ތިމަންރަސްކަލާނގެ ރުހިވޮޑިގެންފީމެވެ..."**
ދެން އެއަށްފަހު އާޚިރަތްދުވަހުގައި އިސްލާމްދީން ފިޔަވައި އެހެން ދީނެއް އެކަލާނގެ ޤަބޫލުނުކުރައްވާނޭކަން އެކަލާނގެ އެބައިމީހުންނަށް އެންގެވިއެވެ:
"وَمَنْ يَبْتَغِ غَيْرَ الْإِسْلَامِ دِينًا فَلَنْ يُقْبَلَ مِنْهُ وَهُوَ فِي الْآخِرَةِ مِنَ الْخَاسِرِينَ." 11
މާނައީ: "ދީނެއްގެ ގޮތުގައި އިސްލާމްދީން ނޫން ދީނެއް އެދޭމީހާ (ދަންނާށެވެ!) ފަހެ، އެމީހާގެ ކިބައިން (އެކަން) ޤަބޫލެއް ނުކުރައްވާ ހުށްޓެވެ. އަދި، އާޚިރަތުގައި އޭނާ ވާހުށީ، ގެއްލެނިވެގެންވާ މީހުންގެ ތެރެއިންނެވެ."
ދެން އެއަށްފަހު ނަބިއްޔާ صلى الله عليه وسلم އެކަލޭގެފާނުގެ އުއްމަތަށް އިސްލާމްދީނުގެ ޝަރުޢުތައް ބަޔާންކޮށްދެއްވިއެވެ. ޙާލަތަކަށްފަހު ޙާލަތެއްގައެވެ.
ދެންފަހެ لا إله إلا الله ކިޔައިފި މީހާ ސުވަރުގެ ވަންނާނޭކަމަށް އައިސްފައިވާ ޙަދީޘްތަކުން މީހަކު ޙުއްޖަތް ދައްކައިފިނަމަ އޭނާއަށް ބުނެވޭހުއްޓެވެ: 'މިއީ އަހަރުމެން އިސްވެ ބަޔާންކުރި ފަދައިން ފަރުޟުތައް ބާވައިލެއްވުމުގެ ކުރިންނެވެ. الله ތަޢާލާ އެބޭކަލުންނަށް ޢިލްމުން މަންފާދެއްވާފައިވާ މުސްލިމުންގެ ޢިލްމުވެރިންގެ ބަހަކީ މިއެވެ. އަދި އެބޭކަލުންވީ އެބޭކަލުންނަށް ތަބަޢަވެވޭ އިމާމުންކަމުގައިއެވެ. އެއީ ޞަޙާބީންނާއި އެބޭކަލުންނަށް އިޙްސާންތެރިކަމާއިއެކީ ތަބަޢަވީ ބޭކަލުން ތިއްބެވިގޮތާއި، ކޮންމެ ރަށެއްގައިވާ އެބޭކަލުންގެ ނަންގަތުމުން ބީރައްޓެހިވެ އެކަނިވެރިކަން ނުވާ އިމާމުންގެ ބަސްފުޅުން ނިކުމެގަތް މުރުޖިއާއިންނާއި ޚިލާފަށެވެ.'**
މިއީ ވިސްނާ މީހަކަށްވާ ބަޔާނެކެވެ. ހިތުގެ ތެދުކުރުމާއި، ދުލުގެ އިޤްރާރުވުމާއި، ނަމާދާއި ޒަކާތާއި ރޯދައާއި ޙައްޖާއި ޖިހާދުފަދަ ޢަމަލުތަކާއި ލައިގެން މެނުވީ ދީން ޞައްޙަނުވާނޭކަން ދެނެގަތުމަށްޓަކައިއެވެ.
އަދި މުޙައްމަދު ބްނު ޢަލީ رحمه الله ވިދާޅުވެފައިވާ ބަސްފުޅުގެ ހެޔޮކަމާއެވެ. އެއީ އީމާންކަން އިތުރުވެ އަދި އުނިވާނެކަމަށެވެ. ހެޔޮކަންތަކުން އީމާންކަން އިތުރުވެއެވެ. އަދި ފާފަތަކުން އީމާންކަން އުނިވެއެވެ. އަދި އިސްލާމްކަން އުނިއިތުރުވާ ކަމަށް ބުނުން ހުއްދަ ނުވާހުއްޓެވެ.
الله ތަޢާލާ އަހަރުމެންނާއި ތިޔަބައިމީހުންނަށް ރަޙްމަތްލައްވާށިއެވެ! މުސްލިމުންގެ ޢިލްމުވެރިން އެކަމެއްގެ މަތީ ތިއްބަވާ އަދި ދެކިވަޑައިގަންނަވާ ގޮތަކީ ހުރިހާ ޚަލްޤުތަކުން، އީމާންވުން ވާޖިބުވެގެންވާކަމެވެ. އަދި އެއީ ހިތުން ތެދުކުރުމާއި، ދުލުން އިޤުރާރުވުމާއި، ގުނަވަންތަކުން ޢަމަލުކުރުމެވެ.
ދެން އެއަށްފަހު ދަންނާށެވެ. ދުލުގެ ބުނުމުން އީމާންކަމާއި ލައިގެން މެނުވީ ހިތުން މަޢުރިފާކޮށް ދެނެގަނެ ތެދުކުރުމަކުން ނުފުދޭހުއްޓެވެ. އަދި ގުނަވަންތަކުން ޢަމަލުކުރުމާއި ލައިގެން މެނުވީ ހިތުން މަޢުރިފާކޮށް ދެނެގަތުމާއި ދުލުގެ ބުނުމަކުން ނުފުދޭހުއްޓެވެ. ދެންފަހެ މިތިން ޞިފަ ފުރިހަމަވެއްޖެނަމަ އޭނާއީ މުއުމިނެކެވެ. އެކަމަށް ދަލީލުކޮށްދިނީ ޤުރްއާނާއި ސުންނަތާއި މުސްލިމުންގެ ޢިލްމުވެރިންގެ ބަސްފުޅެވެ.**
الله ތަޢާލާ ތިޔަބައިމީހުންނަށް ރަޙްމަތްލައްވާށިއެވެ. ގުނަވަންތަކުގެ ޢަމަލުތަކަކީ ހިތާއި ދުލުގެ އީމާކަން ތެދުކޮށްދޭ ކަންތަކެވެ. ފަހެ ޠަހާރަތާއި ނަމާދާއި ޒަކާތާއި ރޯދައާއި ޙައްޖާއި ޖިހާދާއި އެފަދަ ގުނަވަންތަކުގެ ޢަމަލުތަކުން އޭނާގެ އީމާންކަން ތެދުނުކުރާނަމަ، އަދި އޭނާގެ ނަފްސަށް ހަމައެކަނި މަޢުރިފާކޮށް ދެނެގަތުމާއި ދުލުގެ ބުނުމަށް ރުހި ފުއްދާލައިގެންވާނަމަ އޭނާ މުއުމިނެއްކަމުގައި ނުވާހުއްޓެވެ. އަދި މަޢުރިފާކޮށް ދެނެގަތުމާއި، ދުލުގެ ބަހަކުން އޭނާއަށް ފައިދާއެއް ނުކުރާހުއްޓެވެ. އަދި އޭނާ ޢަމަލުކުރުން ދޫކޮށްލުންވާހުށީ އޭނާގެ އީމާންކަން ދޮގުކޮށްލާ ކަމަކަށެވެ. އަދި އަހަރުމެން ބަޔާންކުރި ފަދައިން ޢަމަލުކުރުންވާހުށީ އޭނާގެ އީމާންކަން ތެދުކުރާ ކަމަކަށެވެ. ތައުފީޤުއެދެނީ الله ގެ ޙަޟްރަތުންނެވެ.
الله ތަޢާލާ އެކަލާނގެ ފޮތުގައާއި، އަދި ނަބިއްޔާ صلى الله عليه وسلم އެތައް ޙަދީޘެއްގައި އެކަލޭގެފާނުގެ އުއްމަތަށް އީމާންކަމުގެ ޝަރުޢުތައް ބަޔާންކޮށްދެއްވީ މިޞިފައަށެވެ.
އަދި الله ތަޢާލާ އެކަލާނގެ ފޮތުގައި އެތައް ތަނެއްގައި، ޢަމަލާއި އެކީގައި މެނުވީ އީމާންކަން ނުވާކަން ބަޔާންކުރެއްވިއެވެ. އަދި އެކަލާނގެ ނަބިއްޔާ صلى الله عليه وسلم ވެސް އެފަދައިން ބަޔާންކުރެއްވިއެވެ. އެއީ ޝައިޠާނާ އެބަޔަކާއި ކުޅިވަރުކުޅެފައިވާ މުރުޖިއާއިން ބުނި ބަހާއި ޚިލާފަށެވެ.
الله ތަޢާލާ އަހަރުމެންނާއި ތިޔަބައިމީހުންނަށް ރަޙްމަތްލައްވާށިއެވެ! އޭ ޤުރްއާނުގެ އަހުލުވެރިންނޭވެ! އޭ ސުންނަތްތަކާއި އަޘަރުތަކުގެ ޢިލްމުގެ އަހުލުވެރިންނޭވެ! ޙަލާލާއި ޙަރާމްކަންތަކުގެ ޢިލްމު ދެއްވާ الله ތަޢާލާ ދީނުގެ ފިޤުހުވެރިކަން އެބަޔަކަށް ދެއްވި މީހުންނޭވެ! ދަންނާށެވެ! الله ތަޢާލާ ތިޔަބައިމީހުންނަށް އަމުރުކުރައްވާފައިވާ ގޮތަށް ޤުރްއާނާއިމެދު ވިސްނާ ފިކުރުކޮށްފިނަމަ، الله ތަޢާލާއާއި އެކަލާނގެ ރަސޫލާއަށް އީމާންވުމަށްފަހު، މުއުމިނުތަކުންގެ މައްޗަށް ޢަމަލުކުރުން، އެކަލާނގެ ފަރުޟުކުރައްވާފައިވާކަން ތިޔަބައިމީހުންނަށް އެނގިގެންދާނެތެވެ. އަދި އީމާންކަމާއި ޞާލިޙް ޢަމަލުކުރުމުގެ މައްޗަށް މެނުވީ: އެކަލާނގެ މުއުމިނުތަކުންނަށް ރުއްސަވާ އަދި އެބައިމީހުންވެސް އެކަލާނގެއަށް ރުހިގެންވާކަމަށް ބަޔާންކުރައްވާ މުއުމިނުންނަށް ޘަނާ ކިޔުއްވާ، އަދި އެކަމުގެ ޘަވާބެއްގެ ގޮތުން ސުވަރުގެ ވަނުމާއި ނަރަކައިން ނަޖާވުމުގެ (ނިޢުމަތް) ނުދެއްވީހެވެ. އީމާންކަމާއި އެކީ ހެޔޮ ޢަމަލުކުރުން ވަނީ ގުޅިލާމެހި ޖަމަޢަވެގެންނެވެ. ހަމައެކަނި އީމާންކަން އެބައިމީހުން ސުވަރުގެއަށް ނުވައްދައެވެ. އެއީ އެބައިމީހުންނަށް އެކަމަށް ތައުފީޤުދެއްވި ހެޔޮ ޢަމަލުކުރުން އީމާންކަމާއިއެކީ ޖަމަޢަކޮށްފުމަށް ދާންދެނެވެ. އެހެންކަމުން ފަހެ ހިތުން ތެދުކޮށް، ދުލުން ބަސްބުނެ، ގުނަވަންތަކުން ޢަމަލުކޮށްފުމަށް ދާންދެން އެއްވެސް މީހަކަށް އީމާންކަން ފުރިހަމަނުވާކަމުގައިވިއެވެ. ޤުރްއާނާއިމެދު ވިސްނާ ފިކުރުކޮށް ރަނގަޅަށް ބަލައިފި މީހަކަށް އަހުރެން މިބަޔާންކުރި ގޮތަށް ނުފެނި ވަންހަނާނުވާހުއްޓެވެ.**
الله ތަޢާލާ އަހަރުމެންނާއި ތިޔަބައިމީހުންނަށް ރަޙްމަތްލައްވާށިއެވެ! ދަންނާށެވެ! އަހުރެން ޤުރްއާން ރަނގަޅަށް ކިޔަވާ ބެލިހިނދު، الله ތަޢާލާގެ ފޮތުން އަހުރެން މިބަޔާންކުރި ކަންތައް ފަންސާހަކަށް ތަނުން ފެނުނެވެ. އެއީ ހަމައެކަނި އީމާންކަމުން الله ތަޢާލާ މުއުމިނުން ސުވަރުގެއަށް ނުވައްދަވާކަމެވެ. އަދި ކިއެއްތަ، އެކަލާނގެ އެބައިމީހުން ސުވަރުގެ ވެއްދެވީ އެކަލާނގެ ރަޙްމަތުންނެވެ. އަދި އެބައިމީހުންނަށް އެކަމަކަށް އެކަލާނގެ ތައުފީޤުދެއްވި އީމާންކަމާއި ޞާލިޙު ހެޔޮ ޢަމަލުކުރުމުގެ ސަބަބުންނެވެ.
މިއީ: އީމާންކަމަކީ (ހަމައެކަނި ހިތުން) ދެނެގަތުންކަމަށް ބުނާ މީހުންނަށްވާ ރައްދެކެވެ. އަދި 'އީމާންކަމަކީ ހިތުން ދެނެގަތުމާއި ދުލުގެ ބުނުން' ކަމުގައި، އަދި ޢަމަލެއް ނުކުރިޔަސް (އީމާންކަން ޞައްޙަވެގެންވާކަމަށް) ބުނާ މީހުންނަށްވެސް ވާ ރައްދެކެވެ. މިފަދައިން ބުނާ މީހުންގެ ކިބައިން الله ތަޢާލާ އަހަރުމެން ރައްކާތެރިކުރައްވާށިއެވެ!**
ފަހެ الله ތަޢާލާގެ ނަބިއްޔާ صلى الله عليه وسلم އަށް ތަބަޢަވުމީ އެކަލާނގެއަށް ލޯބިކުރާކަމުގެ ޢަލާމާތްކަމުގައި އެކަލާނގެވަނީ ލައްވާފައެވެ. އެއާއި ޚިލާފުވާމީހުންވަނީ ދޮގުހަދާބައެއް ކަމުގައިއެވެ. ދެން އެއަށްފަހު ކޮންމެ ބަހަކަށްވެސް އެބަހެއް ތެދުކުރާނޭ ޢަމަލެއް، އަދި ދޮގުކުރާނޭ ޢަމަލެއް އެކަލާނގެވަނީ ލައްވާފައެވެ. ދެންފަހެ ހެޔޮވެގެންވާ ބަހެއް އޭނާ ބުނެ، އަދި ހެޔޮވެގެންވާ ޢަމަލު އޭނާ ކޮށްފިނަމަ، الله ތަޢާލާ އޭނާގެ ޢަމަލުގެ ސަބަބުން އޭނާގެ ބަސް (ޤަބޫލުކުރައްވާ) އުފުއްލަވައެވެ. އަދި އޭނާ ހެޔޮވެގެންވާ ބަހެއް ބުނެފައި، ނުބައިވެގެންވާ ޢަމަލުކޮށްފިނަމަ الله ތަޢާލާ އޭނާގެ ބަސް އޭނާގެ ޢަމަލުގެ މައްޗަށް ރައްދުކުރައްވާހުއްޓެވެ.**
ނަމާދު ދޫކޮށްލައިފި މީހާ ކާފަރުވެއްޖެކަން ބަޔާންކުރެވުނު ބާބު
ނަމާދު ދޫކޮށްލާ ގެއްލުވާލުމާއިމެދު އައިސްފައިވާ ސުންނަތްތަކާއި އަޘަރުތައް، މިޘާލަކަށް ނަމާދު ފުރިހަމަ ނުކުރި މީހަކާއި ދިމާލަށް ޙުޛައިފާ رضي الله عنه ވިދާޅުވެފައިވާ ބަސްފުޅުކަމުގައިވާ: 'މިމީހާ މަރުވެއްޖެކަމުގައިވާނަމަ އެމަރުވަނީ މުޙައްމަދު صلى الله عليه وسلم ގެ ފިޠުރަތު ފިޔަވައި އެހެން އެއްޗެއްގެ މަތީގައިއެވެ.' އަދި ބިލާލުގެފާނާއި އަދި އެހެން ބޭކަލުންގެ ކިބައިންވެސް އައިސްފައިވާ އެފަދަ ބަސްފުޅުތައް ދަލީލުކޮށްދެނީ ނަމާދުވަނީ އީމާންކަމުގެ ތެރެއިންކަމަށާއި، އަދި ނަމާދު ނުކުރާ މީހަކަށް ފަހެ އީމާންކަމެއް އިސްލާމްކަމެއްވެސް ނުވާކަމަށެވެ.
އަދި الله ތަޢާލާ އެކަލާނގެ ފޮތުގައި ނަމާދަށް އީމާންކަމުގެ ނަންދެއްވާފަވެއެވެ. އެހެން އެކަންވީ، ކަޢުބާއަށް ޤިބްލަ ބަދަލުކުރެއްވުމަށް ދާންދެން މީސްތަކުން ނަމާދުކުރަމުން ދިޔައީ ބައިތުލް މަޤްދިސްއަށް ކުރިމަތިލައިގެންނެވެ. އަދި އެކަމުގެ މަތީގައި ބަޔަކު މަރުވެގެންވެސް ދިޔައެވެ. ދެންފަހެ ކަޢުބާއަށް ޤިބްލަ ބަދަލުކުރެއްވުނުހިނދު ބަޔަކު މީހުން ބުންޏެވެ: 'އޭ الله ގެ ރަސޫލާއެވެ! ބައިތުލް މަޤްދިސަށް ކުރިމަތިލައިގެން ނަމާދުކުރަމުން ދަނިކޮށް މަރުވި އަހަރުމެންގެ އަޚުންނާއިމެދު ކަންތައްވާނީ ކިހިނަކުންތޯއެވެ؟' އެހިނދު الله ތަޢާލާ މިއާޔަތް ބާވައިލެއްވިއެވެ:**
"...وَمَا كَانَ اللَّهُ لِيُضِيعَ إِيمَانَكُمْ..." 12
މާނައީ: "...އަދި ތިޔަބައިމީހުންގެ އީމާންކަން ގެއްލެނި ކުރައްވާކަށެއް الله ވޮޑިގެނެއް ނުވެއެވެ.."
އެބަހީ: ބައިތުލް މަޤްދިސަށް ކުރިމަތިލައިގެން ތިޔަބައިމީހުން ކުރި ނަމާދުތަކެވެ.**
އީމާންކަމުގައި ޝައްކު ކުރުމެއްނެތި އީމާންކަމުގައި އިސްތިޘްނާކުރުން (إن شاء الله ކިޔުން) ނަންގަނެވުނު ބާބު
އަދި އަހަރުމެން ޛިކުރުކުރި ޢިލްމުގެ އަހުލުވެރިންގެ ތެރެއިންވާ ޙައްޤުގެ އަހުލުވެރިންގެ ޞިފަތަކުގެ ތެރޭގައި އީމާންކަމުގައި إن شاء الله ކިޔުންވެއެވެ.އެއީ (އީމާންވެގެންވާކަމާއިމެދު) ޝައްކު ކުރުމުގެ ގޮތަކުން ނޫނެވެ. -އީމާންކަމުގައި ޝައްކު ކުރުމުން الله ތަޢާލާގެ ޙަޟްރަތުން ރައްކާތެރިކަމަށް އެދެމެވެ.- އެހެނެއްކަމަކު އެއީ އެބައިމީހުންގެ ނަފްސުތައް އީމާންކަމުގައި ފުރިހަމަވެގެންވާކަމަށް ބުނެ ތަޛްކިޔާ ޘަނާ ކިޔުމަށް ބިރުންނެވެ. އޭނާއީ އީމާންކަމުގެ ޙަޤީޤަތް ޙައްޤުވެގެންވާ މީހެއްތޯ ނުވަތަ ނޫންތޯއެއް އޭނާއަކަށް ނޭނގެއެވެ.
އެކަމަށްޓަކައި ޙައްޤު އަހުލުވެރިންގެ ތެރެއިންވާ ޢިލްމުގެ އަހުލުވެރިންނާއި 'ތިބާ ތިޔައީ މުއުމިނެއްހޭ' ސުވާލުކުރެވިއްޖެއްޔާ ބުނެއެވެ: 'އަހުރެން الله އާއި އެކަލާނގެ މަލާއިކަތުންނާއި، އެކަލާނގެ ފޮތްތަކާއި، އެކަލާނގެ ރަސޫލުންނާއި، އާޚިރަތްދުވަހާއި، ސުވަރުގެއާއި ނަރަކައާއި މިފަދަ ކަންތަކަށް އީމާންވަމުއެވެ'. ފަހެ މިފަދައިން ބުނެ އަދި ހިތުން ތެދުކުރާ މީހާއީ މުއުމިނެކެވެ. އެހެނެއްކަމަކު އީމާންކަމުގައި އިސްތިޘްނާކުރުންވާހުށީ: އެއީ الله ތަޢާލާ މުއުމިނުން ޞިފަކުރައްވާފައިވާ އީމާންކަމުގެ ޙަޤީޤަތް ޙާޞިލުކޮށްފައިވާ މީހުންގެ ތެރެއިންވުމުގެ ޞިފަ ޙައްޤުވެގެންވާ މީހެއްތޯ ނުވަތަ ނޫންތޯ އޭނާއަށް ނޭނގޭތީއެވެ. މިއީ ޞަޙާބީންނާއި އެބޭކަލުންނަށް އިޙްސާންތެރިކަމާއިއެކީ ތަބަޢަވީ ބޭކަލުންގެ މަގެވެ. އެބޭކަލުންގެ އަރިހުގައި (އީމާންކަމުގައި إن شاء الله ކިޔުން)ވަނީ ޢަމަލުގައިއެވެ. ބަހުގައިއާއި ހިތުގެ ތެދުކުރުމުގައި އެކަން ނުވެއެވެ. އެހެނެއްކަމަކު އިސްތިޘްނާކުރުން ވާހުށީ އީމާންކަމުގެ ޙަޤީޤަތް ވާޖިބުކުރާ ޢަމަލުތަކުގައިއެވެ. އަދި އެބޭކަލުންގެ އަރިހުގައި މީސްތަކުންވަނީ ބޭރުފުށުން ފާޅުކުރާ ގޮތުގެ މައްޗަށް މުއުމިނުންކަމުގައިއެވެ. އެކަމަށްޓަކައި އެބައިމީހުން އެކަކު އަނެކަކަށް ވާރުތަކޮށް، އެކަކު އަނެކަކާއި ކައިވެނިކޮށްހަދައެވެ. އަދި އިސްލާމީ މިއްލަތުގެ ޙުކުމްތައް ހިނގަނީ އެކަމަށްޓަކައިއެވެ. އެހެނެއްކަމަކު އެބޭކަލުންގެ އަރިހުގައި އިސްތިޘްނާކުރުންވަނީ އަހަރުމެން އަދި އަހަރުމެންގެ ކުރިން ޢިލްމުވެރިން ތިބާއަށް ބަޔާންކޮށްދިން ކަންތަކުގެ މައްޗަށެވެ. މިކަމުގައި އަހަރުމެން މިބުނި ގޮތުގެ މައްޗަށް ދަލީލުކޮށްދޭ ގިނަވެގެންވާ ސުންނަތްތަކާއި އަޘަރުތައް ރިވާވެގެންވެއެވެ.**
މީހަކު ތިބާއާއި ދިމާލަށް 'ތިޔައީ މުއުމިނެއްހޭ' ބުނެފިނަމަ ތިބާ ބުނާށެވެ: 'އަހުރެން الله އާއި، އެކަލާނގެ މަލާއިކަތުންނާއި، އެކަލާނގެ ފޮތްތަކާއި، އެކަލާނގެ ރަސޫލުންނާއި، އާޚިރަތްދުވަހާއި، މަރުވުމާއި، މަރުވުމަށްފަހު އަލުން ދިރުއްވޭނެކަމާއި، ސުވަރުގެއާއި ނަރަކައަށް އީމާންވަމެވެ.' އަދި އޭނާއަށް ޖަވާބު ނުދިނުމަށް ތިބާ ލޯބިކުރާނަމަ އޭނާއާއި ދިމާލަށް 'އަހުރެންނާއި ކަލޭ ތިޔަ ކުރި ސުވާލަކީ ބިދުޢައެކޭ އަދި އަހުރެން ކަލެއަށް ޖަވާބެއްނުދޭނަމޭ' ބުނުމަކުން މައްސަލައެއް ނެތެވެ. އަދި ތިބާ އޭނާއަށް ޖަވާބުދީ 'އަހުރެންނީ إن شاء الله މުއުމިނެކޭ' ބުނުމަކުންވެސް މައްސަލައެއް ނެތެވެ. އެއީ އަހަރުމެން އިސްވެ ބަޔާންކުރި ޞިފައަށެވެ. އަދި މިކަހަލަ މީހަކާއި ބަޙުޘްކުރުމާއިމެދު ހުށިޔާރުވެ ދުރުވެގަންނާށެވެ! އެހެނީ ހަމަކަށަވަރުން ޢިލްމުވެރިންގެ އަރިހުގައި މިކަންތައްވަނީ ނުބައިކުރެވިގެންވާ ކަމަކަށެވެ. އަދި އިސްވެދިޔަ މުސްލިމުންގެ އިމާމުންގެ އަޘަރުތަކަށް ތިބާ ތަބަޢަވާށެވެ. އެއިރުން ތިބާއަށް ސަލާމަތްކަން ލިބޭހުއްޓެވެ. إن شاء الله. **
މުރުޖިއާއިންނާއި ޢިލްމުވެރިންގެ ކައިރީގައި އެބައިމީހުންގެ މަޛްހަބުގެ ނުބައިކަން ނަންގަނެވުނު ބާބު
އީމާންކަމަކީ ޢަމަލުނުލާ ބަސް އެކަނިކަމަށް ބުނެފި މީހާއަށް ބުނެވޭހުއްޓެވެ: 'ކަލޭ ތިޔަ ރައްދުކުރީ ޤުރްއާނާއި ސުންނަތާއި، ހުރިހާ ޢިލްމުވެރިން އެކަމެއްގެ މަތީގައި ތިއްބެވި ކަންތަކެވެ. އަދި މުސްލިމުންގެ ބަހުން ތިޔަ ނިކުމެގަތީއެވެ. އަދި މަތިވެރި الله އަށް ތިޔަ ކާފަރުވީއެވެ!'
ދެން އޭނާ ބުނެފިނަމަ: 'އެއީ ކޮންކަމަކަށްހެއްޔެވެ؟'
އޭނާއަށް ބުނެވޭހުއްޓެވެ: 'ހަމަކަށަވަރުން މުއުމިނުން އެބައިމީހުންގެ އީމާންކަމުގައި ތެދުވެރިވުމުން الله ތަޢާލާ އެބައިމީހުންނަށް ނަމާދާއި، ޒަކާތާއި، ރޯދައާއި، ޙައްޖާއި، ޖިހާދާއި، އަދި އެނޫންވެސް ބަޔާންކުރުން ދިގުވެގެންވާ ގިނަވެގެންވާ ފަރުޟުތައް އަދާކުރުމަށް އަމުރުކުރެއްވިއެވެ. އެއީ އެކަންތަކުގައި ފަރުވާކުޑަކޮށްފިނަމަ ނަރަކައާއި ވަރުގަދަވެގެންވާ ޢުޤޫބާތް ލިބޭނެކަމުގެ ބިރުވެރިކަން ބޮޑުކުރައްވާފައިވާ ޙާލުގައިއެވެ.
ފަހެ އަހަރުމެން މިބަޔާންކުރި ކަންތައް الله ތަޢާލާ މުއުމިނުންގެ މައްޗަށް ފަރުޟުކުރައްވާފައިވާކަމާއި އަދި އެކަލާނގެ މުއުމިނުންގެ ކިބައިން އެކަންތަކަށް ޢަމަލުކުރުމަށް އެދިވޮޑިނުގަންނަވާކަމަށް، އަދި އެބައިމީހުންގެ ކިބައިން ހަމައެކަނި ބަހަށް އެކަލާނގެ ރުއްސެވިކަމަށް ދަޢުވާކޮށްފި މީހަކު ފަހެ الله އާއި އެކަލާނގެ ރަސޫލާ صلى الله عليه وسلم އާއި ޚިލާފުވެއްޖެއެވެ. އިސްލާމްދީނުގެ ކަންތައް ޢަމަލުތަކުން ފުރިހަމަވިހިނދު الله ތަޢާލާ ވަޙީކުރެއްވިއެވެ:
"...الْيَوْمَ أَكْمَلْتُ لَكُمْ دِينَكُمْ وَأَتْمَمْتُ عَلَيْكُمْ نِعْمَتِي وَرَضِيتُ لَكُمُ الْإِسْلَامَ دِينًا..." 13
މާނައީ: "...މިއަދު، ތިޔަބައިމީހުންގެ ދީން، ތިޔަބައިމީހުންނަށް ތިމަންރަސްކަލާނގެ ފުރިހަމަކޮށްދެއްވައިފީމެވެ. އަދި ތިމަންރަސްކަލާނގެ ނިޢުމަތް، ތިޔަބައިމީހުންގެ މައްޗަށް ތިމަންރަސްކަލާނގެ ފުރިހަމަކޮށްދެއްވައިފީމެވެ. އަދި އިސްލާމްދީން ތިޔަބައިމީހުންނަށް ދީނެއްކަމުގައި، ތިމަންރަސްކަލާނގެ ރުހިވޮޑިގެންފީމެވެ..."**
އަދި އީމާންކަމަކީ ބަހާއި ޢަމަލާއި ނުލާ ހަމައެކަނި ހިތުން ދެނެގަތުންކަމަށް ބުނެފި މީހާ، ފަހެ އީމާންކަމަކީ ހަމައެކަނި ބަސްކަމަށް ބުނި މީހާއަށްވުރެ (ނުބައިކަން) ބޮޑުވެގެންވާ ބަހެއް ގެނެސްފިއެވެ. އަދި އޭނާގެ ބަހުގެ މަތިން އިބްލީސްއަކީ ވެސް މުއުމިނެއްކަމުގައި ވުން ލާޒިމްކުރެއެވެ. އެހެނީ އޭނާވަނީ އޭނާގެ ރައްބު ދެނެގަނެގެންނެވެ. އޭނާ ބުންޏެވެ:
"...رَبِّ فَأَنْظِرْنِي إِلَى يَوْمِ يُبْعَثُونَ." 14
މާނައީ: "އަޅުގެ ވެރިރަސްކަލާކޮ! ފަހެ، އެއުރެން (އަލުން ދިރުއްވައި މަޙްޝަރަށް) ފޮނުއްވާނޭ ދުވަހަށް ދާނދެން ތިމަން އަޅާޔަށް މުހުލަތު ދެއްވާނދޭވެ!"
އަދި ޔަހޫދީންވެސް الله އާއި އެކަލާނގެ ރަސޫލާ صلى الله عليه وسلم ދެނެގަނެގެންވާކަމަށްޓަކައި އެބައިމީހުންނީވެސް މުއުމިނުންކަމުގައިވުން އޭނާގެ ބަހުން ލާޒިމްކުރެއެވެ. الله ތަޢާލާ ވަޙީކުރެއްވިއެވެ:
"...يَعْرِفُونَهُ كَمَا يَعْرِفُونَ أَبْنَاءَهُمْ..." 15
މާނައީ: "...އެއުރެންގެ އުފަންދަރިން ދަންނަ ފަދައިން އެއުރެން އެކަލޭގެފާނު ދަނެއެވެ..."**
ފަހެ އެބައިމީހުން الله އާއި އެކަލާނގެ ރަސޫލާ صلى الله عليه وسلم ދަނެގެންވާކަމަށް އެކަލާނގެވަނީ ޚަބަރުދެއްވާފައިއެވެ.
އަދިވެސް (އެފަދައިން ބުނާ) މީހުންނަށް ބުނެވޭހުއްޓެވެ: 'އިސްލާމްކަމާއި ކާފަރުކަމާއި ދެމެދުވާ ފަރަޤަކީ ކޮބައިހެއްޔެވެ؟ އެހެނީ ކުފުރުގެ އަހުލުވެރިންވެސް އުޑުތަކާއި ބިމާއި އެދެމުގައިވާހާ އެއްޗެއް ޚަލްޤުކުރެއްވީ الله ތަޢާލާކަން އެބައިމީހުންގެ ސިކުނޑިތަކުން އެނގިގެންވާކަމާއި، އަދި އެއްގަމާއި ކަނޑުގައި އަނދިރިތަކުން އެބައިމީހުން މިންޖުކުރައްވަނީ ހަމައެކަނި الله ކަން އެބައިމީހުން ދަނެގެންވާކަން އަހަރުމެންނަށް އެނގެއެވެ. އަދި އެބައިމީހުންނަށް ދަތިއުނދަގޫ ބޮޑެތި ކަންތައް ލައިގަންނަހިނދު الله އަށް މެނުވީ އެބައިމީހުން ދުޢާނުކުރެއެވެ.'
އެހެންކަމުން އެބައިމީހުންގެ ބުނުންކަމުގައިވާ: 'އީމާންކަމަކީ (ހިތުން الله ތަޢާލާ ދެނެގަނެ) އެނގުން' މީގެ މައްޗަށް މިހުރިހާ އެންމެންނީ މުއުމިނުންނެވެ. ނުބައިވެގެންވާ މިވަޙުޝީ ބަސްބުނާ މީހާގެ މައްޗަށް الله ތަޢާލާގެ ލަޢުނަތްހުއްޓެވެ!
އެހެނެއްކަމަކު އަހަރުމެން ބުނާހުށީ ޤުރްއާނާއި ސުންނަތާއި، އެބޭކަލުންގެ ނަންގަތުމަށް އެކަނިވެރިކަމެއް ނުވާ މުސްލިމުންގެ ޢިލްމުވެރިންގެ ބަސްފުޅާއި އެއްބަސްވާ ގޮތަށެވެ. އެއީ އީމާންކަމަކީ ހިތުން ޔަޤީންކުރުމާއި އެކީ ތެދުކުރުމުން ދެނެގަތުމާއި، ދުލުގެ ބަހާއި، ގުނަވަންތަކުގެ ޢަމަލުކަމެވެ. މިތިން ކަންތަކާއި ލައިގެން މެނުވީ އިންސާނާ މުއުމިނެއްކަމުގައި ނުވާހުއްޓެވެ. އޭގެ އެއްކަންތަކުން އަނެއްކަންތައް ނުފުދޭހުއްޓެވެ. އެކަމަށް ތައުފީޤު ދެއްވިކަމުގެ މައްޗަށް الله އަށް ޙަމްދުހުއްޓެވެ.**
الله ތަޢާލާ ތިޔަބައިމީހުން ރަޙްމަތްލައްވާށިއެވެ! ފަހެ 'އޭނާގެ އީމާންކަން ޖިބްރީލާއި މީކާއީލްގެ އީމާންކަންފަދައޭ' ބުނާ މީހާއާއި، 'އަހުރެންނީ الله ގެ ޙަޟްރަތުގައި މުއުމިނެކޭ' އަދި 'އަހުރެންނީ އީމާންކަން ފުރިހަމަވެގެންވާ މުއުމިނެކޭ' ބުނާ މީހާއާއިމެދު ތިޔަބައިމީހުން ހުށިޔާރުވެ ދުރުވެގަންނާށެވެ. މިހުރިހާ ބަސްތަކަކީ އިރްޖާގެ އަހުލުވެރިންގެ މަޛްހަބެވެ.
މިފަދައިން ބުނެފި މީހަކު الله ތަޢާލާގެ މައްޗަށް ބުހުތާނު ދޮގުހަދައިފިއެވެ. އަދި ޙައްޤާއި އިދިކޮޅު، އަދި ހުރިހާ ޢިލްމުވެރިން އިންކާރުކުރައްވާ ކަމެއް ގެނެސްފިއެވެ. އެހެނީ މިފަދައިން ބުނާ މީހާ އެދަޢުވާކުރަނީ لا إله إلا الله ކިޔާ މީހާ، ބޮޑެތިފާފަތައް ކުރުމަކުން އަދި ފާޙިޝްކަންތަކަށް އަރައިގަތުމަކުންވެސް ގެއްލުމެއް ނުވާނެކަމަށެވެ. އަދި އޭނާގެ ގާތުގައި އެއިން އެއްވެސް ކަމަކަށް އަރައިނުގަންނަ ތަޤްވާވެރި ހެޔޮ މީހާއާއި، ފާޖިރު ނުބައި މީހާވަނީ އެއްވަރުވެގެންނެވެ. މިއީ މުންކަރާތެކެވެ. الله ތަޢާލާ ވަޙީކުރެއްވިއެވެ:
"أَمْ حَسِبَ الَّذِينَ اجْتَرَحُوا السَّيِّئَاتِ أَنْ نَجْعَلَهُمْ كَالَّذِينَ آمَنُوا وَعَمِلُوا الصَّالِحَاتِ سَوَاءً مَحْيَاهُمْ وَمَمَاتُهُمْ سَاءَ مَا يَحْكُمُونَ." 16
މާނައީ: "ނުބައިކަންތައް ކުރިމީހުން، އީމާންވެ ޞާލިޙު ޢަމަލުތައްކުރި މީހުންނާއެއްފަދަ ކަމުގައި ތިމަންރަސްކަލާނގެ ލައްވާނޭކަމަށް (އަދި) އެއުރެންގެ ދިރިތިބުމާއި، މަރުވުން، ހަމަހަމަވެގެންވާކަމަށް އެއުރެން ހީކުރީހެއްޔެވެ؟ އެއުރެން ކުރާ ޙުކުމްހާދަހާ ނުބައިވެގެންވެއެވެ!"**
އަދިވެސް ވަޙީކުރެއްވިއެވެ:
"أَمْ نَجْعَلُ الَّذِينَ آمَنُوا وَعَمِلُوا الصَّالِحَاتِ كَالْمُفْسِدِينَ فِي الْأَرْضِ أَمْ نَجْعَلُ الْمُتَّقِينَ كَالْفُجَّارِ." 17
މާނައީ: "ނުވަތަ ބިމުގައި ފަސާދައުފައްދާ މީހުންނެކޭ އެއްފަދައިން، ތިމަންރަސްކަލާނގެ، އީމާންވެ ޞާލިޙު ޢަމަލުތައް ކުޅަމީހުން ލައްވާނެހެއްޔެވެ؟ ނުވަތަ ކާފަރުވި މީހުންނެކޭ އެއްފަދައިން، ތިމަންރަސްކަލާނގެ ތަޤްވާވެރިން ލައްވާނެހެއްޔެވެ؟"
ނުބައިވެގެންވާ މިބަސްބުނާ މީހާއަށް ބުނެވޭހުއްޓެވެ: 'އޭ މިހިރަ މަގުފުރެދިގެންވާ މަގުފުރައްދާ ކަލޭގެއެވެ! ހަމަކަށަވަރުން الله ތަޢާލާ ޞާލިޙު ހެޔޮ ޢަމަލުތަކުގައިވެސް މުއުމިނުންގެ ތެރެއިން ދެޖަމާޢަތުގެ މީހުން އެއްވަރުނުކުރައްވައެވެ. އޭގެ ތެރެއިން އެއްބަޔަކު އަނެއްބައެއްގެ މައްޗަށް ދަރަޖަތައް އުފުއްލެވިއެވެ. އެކަލާނގެ ވަޙީކުރެއްވިއެވެ:
"لَا يَسْتَوِي مِنْكُمْ مَنْ أَنْفَقَ مِنْ قَبْلِ الْفَتْحِ وَقَاتَلَ أُولَئِكَ أَعْظَمُ دَرَجَةً مِنَ الَّذِينَ أَنْفَقُوا مِنْ بَعْدُ وَقَاتَلُوا وَكُلًّا وَعَدَ اللَّهُ الْحُسْنَى..." 18
މާނައީ: "...(މައްކާ) ފަތަޙަވުމުގެކުރިން ތިޔަބައިމީހުންގެ ތެރެއިން ހޭދަކޮށް، އަދި ހަނގުރާމަކޮށް އުޅުނުމީހުން (އެނޫން މީހުންނާ) ހަމަހަމަވެގެނެއް ނުވެތެވެ. އޭގެފަހުން ހޭދަކޮށް، އަދި ހަނގުރާމަ ކުޅަމީހުންނަށްވުރެން ދަރަޖައިގެގޮތުން އެއުރެން (އެބަހީ: މައްކާ ފަތަޙަކުރެއްވުމުގެކުރިން ހޭދަކުރިމީހުން) މާ މާތްކަންބޮޑެވެ. ކޮންމެ ބަޔަކަށްމެ ހެޔޮދަރުމަ، الله ވަޢުދުކުރައްވާފައިވެއެވެ..."**
ފަހެ الله ތަޢާލާ އެވަނީ އެބައިމީހުން އެއްބަޔަކު އަނެއްބައެއްގެ މައްޗަށް މާތްކުރެއްވުމަށްފަހުގައި އެހުރިހާ އެންމެންނަށްވެސް ހެޔޮކަމަށް ވަޢުދުވެވޮޑިގެންފައެވެ.
އެހެންކަމުން ފަހެ، ދީނުގައި (ބާޠިލަށް ލެނބިގެންވާ) މިހިރަ މުލްޙިދުކަލޭގެ ގެ އީމާންކަމާއި ޖިބްރީލާއި މީކާއީލުގެ އީމާންކަމާއި އެއްވަރުކޮށް، އޭނާއީ ޙައްޤުވެގެންވާ މުއުމިނެއްކަމަށް ދަޢުވާކުރުން ހުއްދަވެގެންވާނީ ކިހިނަކުންހެއްޔެވެ!**
ޤަދަރީންނަށް ރައްދު ދިނުމުގެ ބާބު
ޤަޟާޤަދަރުގައި އަހަރުމެންގެ މަޛްހަބަކީ ކޮބައިތޯ މީހަކު އަހައިފިއެވެ.
ފަހެ އެކަމުގައި ޖަވާބެއްގެ ގޮތުން -ފުރަތަމަ އޭނާއަށް އަހަރުމެންގެ މަޛްހަބަކީ ކޮބައިކަން ޚަބަރުދިނުމުގެ ކުރިން- އަހަރުމެން ސުވާލުކުރި މީހާއަށް ނަޞޭޙަތްތެރިވެ މިއަންގައިދެނީ: ޤަދަރާއިމެދު އަޑިއަށްކޮނެ ހޯދާއި ބަޙުޘްކުރަން އުޅުމީ މުސްލިމުންނަށް އެކަށީގެންވާކަމެއް ނޫންކަމެވެ. އެހެނީ ޤަޟާޤަދަރަކީ الله ގެ ސިއްރުތަކުގެ ތެރެއިން ސިއްރެކެވެ. އަދި ކިއެއްތަ، ޤަދަރުގައި ކަންތައް (ލިޔެވިހިނގާނޭ ގޮތަށް) މެނުވީ ހެޔޮކަމެއްވެސް ނުވަތަ ނުބައިކަމެއްވެސް ނުހިނގާނޭކަމަށް އީމާންވުމީ މުސްލިމުންގެ މައްޗަށް ވާޖިބުވެގެންވާކަމެކެވެ. އަޅުތަކުންގެ މައްޗަށް ވާޖިބުވެގެންވަނީ އެކަންތަކަށް އީމާންވުމެވެ. ދެން އެއަށްފަހު ޤަޟާޤަދަރާއިމެދު ހޯދާއި ބަލާ، ދެން އަޅުތަކުންގެ މައްޗަށް ހިނގަމުންދާ الله ގެ ޤަދަރުތައް ދޮގުކުރާނޭކަމާއިމެދު އަޅާއަށް އެއްވެސް އަމާންކަމެއް (ގެރެންޓީއެއް) ނެތެވެ. ދެންފަހެ އޭނާ ޙައްޤުގެ މަގުން ފުރެދިގެންދާނެތެވެ.
ޤަދަރު ދޮގުކޮށް، ޙައްޤު މަގުން ނިކުމެގަތް މަގުފުރެދިގެންވާ ބައިގަނޑެއްގެ ޚަބަރު ޞަޙާބީންނަށް ފޯރާ، ދެން އެބޭކަލުން އެބައިމީހުންގެ ބަހަށް ރައްދުދެއްވާ، އަދި އެބައިމީހުންނަށް އެއްޗެހިކިޔުއްވާ އެބައިމީހުން ކާފަރުކުރައްވާ، އަދި ހަމައެފަދައިން އެބޭކަލުންނަށް އިޙްސާންތެރިކަމާއިއެކީ ތަބަޢަވީ ބޭކަލުންވެސް ޤަދަރާއިމެދު ވާހަކަދައްކާ ދޮގުކުރި މީހުންނަށް އެއްޗެހިކިޔުއްވާ އަދި އެބައިމީހުންނަށް ލަޢުނަތްދެއްވާ، އަދި އެބައިމީހުންނާއި އެކީގައި އިށީންދެއުޅުން މަނާކުރައްވާ، އަދި ހަމައެފަދައިން މުސްލިމުންގެ އިމާމުންވެސް ޤަދަރީންނާއިއެކީ އިށީންދެއުޅުމާއި އެބައިމީހުންނާއި ބަޙުޘްކޮށްހެދުން މަނާކުރައްވާ، އަދި އެބައިމީހުންގެ މަޛްހަބުގެ ނުބައިކަން މުސްލިމުންނަށް އެބޭކަލުން ބަޔާންކޮށްދެއްވާ މިހުރިހާ ބޭކަލުން މިފަދައިން ޤަދަރީންނަށް ރައްދުދެއްވާފައި ނުވިނަމަ، އެބޭކަލުންގެ ފަހުން އައި މީހުންނަށް ޤަދަރާއިމެދު (ޤަދަރީންނަށް ރައްދުދީ) ވާހަކަދެއްކުމުގެ ތަނަވަސްކަން ލިބިގެނެއްނުވީހެވެ. އަދި ކިއެއްތަ، ޤަޟާޤަދަރުގެ ހެޔޮމިންވަރާއި ނުބައި މިންވަރަށް އީމާންވުން ވާޖިބުވެގެންވެއެވެ. އަދި ޤަދަރުކުރެވިގެންވާ ކަމެއް ވާނޭކަމާއި، ޤަދަރުނުކުރައްވާ ކަމެއް ނުވާނޭކަމަށްވެސް އިމާންވުން ވާޖިބުވެގެންވެއެވެ. އަދި އަޅާ الله ތަޢާލާއަށް ކިޔަމަންތެރިކަން އަދާކޮށް ހެޔޮކަންތައްކޮށްފިނަމަ، އޭނާއަށް އެފަދައިން އެކަންތައްކުރެވުނީ އެކަލާނގެ ދެއްވި ތައުފީޤުންކަން އެނގޭހުއްޓެވެ. ދެންފަހެ އޭނާ އެކަމުގެ މައްޗަށް ޝުކުރުވެރިވާހުއްޓެވެ. އަދި އޭނާއަށް ފާފައެއް ކުރެވިއްޖެނަމަ، އެކަމަށް ހިތާމަކޮށް، އަދި އެކަމަކީ އޭނާގެ މައްޗަށް ޤަދަރުކުރެވި މިންވަރުކުރެވިގެންވާ ކަމެއްކަން ދަނެއެވެ. ދެންފަހެ އޭނާގެ ނަފްސު ނުބައިކޮށް ބަސްކިޔާ، އަދި الله ތަޢާލާގެ ޙަޟްރަތުން ފާފަފުއްސެވުމަށް އެދޭހުއްޓެވެ.**
މުސްލިމުންގެ މަޛްހަބަކީ މިއެވެ. އަދި އެއްވެސް މީހަކަށް الله ގެ މައްޗަށް ދެއްކޭނޭ ޙުއްޖަތެއް ނެތެވެ. އަދި ކިއެއްތަ، ޙުއްޖަތްވަނީ الله ތަޢާލާއަށް އެކަލާނގެ ޚަލްޤުތަކުންގެ މައްޗަށެވެ. الله ތަޢާލާ ވަޙީކުރެއްވިއެވެ:
"قُلْ فَلِلَّهِ الْحُجَّةُ الْبَالِغَةُ فَلَوْ شَاءَ لَهَدَاكُمْ أَجْمَعِينَ." 19
މާނައީ: "ކަލޭގެފާނު ވިދާޅުވާށެވެ! ފަހެ، އެންމެ ފުރިހަމަ ޙުއްޖަތްވަނީ الله އަށެވެ. ފަހެ، އެކަލާނގެ އިރާދަކުރެއްވިނަމަ، ތިޔަބައިމީހުން އެންމެންނަށް، ތެދުމަގު ދައްކަވައިފީސްކަން ކަށަވަރެވެ."**
އަހަރުމެންނާއި ތިޔަބައިމީހުންނަށް الله ތަޢާލާ ރަޙްމަތްލައްވާށިއެވެ! އެއަށްފަހު ދަންނާށެވެ! ޤަޟާޤަދަރުގައި އަހަރުމެންގެ މަޛްހަބަކީ މިހެން ބުނުމެވެ: 'ހަމަކަށަވަރުން الله ތަޢާލާ ސުވަރުގެ އުފެއްދެވިއެވެ. އަދި ނަރަކަ އުފެއްދެވިއެވެ. އަދި އެއިން ކޮންމެ ތަނަކަށް އަހުލުންތަކެއް އެކަލާނގެ އުފެއްދެވިއެވެ. އަދި ޖިންނީންނާއި އިންސީން، މީސްތަކުން އެއްކޮށް އެކަލާނގެ ޖަހަންނަމަ ފުރުއްވާނޭކަމަށް އެކަލާނގެ ޢިއްޒަތް ގަންދީ ހުވާކުރެއްވިއެވެ. ދެން އެއަށްފަހު އެކަލާނގެ އާދަމް عليه السلام އުފެއްދެވިއެވެ. އަދި ޤިޔާމަތްދުވަހާއި ހަމައަށް އެކަލާނގެ އުފައްދަވާނޭ ދަރިފަސްކޮޅު އެއްކޮށް އެކަލޭގެފާނުގެ ބުރަކަށިފުޅުން އެކަލާނގެ ނެރުއްވިއެވެ. ދެން އެއަށްފަހު އެބައިމީހުން ދެބަޔަކަށް ލެއްވިއެވެ. އެއްބަޔަކު ސުވަރުގޭގައިއެވެ. އަދި އަނެއްބައި ނަރަކާގައިއެވެ. އަދި އެކަލާނގެ އިބްލީސް ޚަލްޤުކުރެއްވިއެވެ. އަދި އާދަމްގެފާނަށް ސަޖިދަކުރުމަށް އެކަލާނގެ އޭނާއަށް އަމުރުކުރެއްވިއެވެ. އޭނާ ސަޖިދަނުކުރާނޭކަން އެކަލާނގެ ހަމަކަށަވަރުން ދެނެވޮޑިގެންވިއެވެ. އެއީ އޭނާގެ މައްޗަށް މިންވަރުވެ ޤަދަރުވެވިގެންވާ އާބާއްޖަވެރިކަމަށްޓަކައި އަދި އޭނާގެ މައްޗަށް الله ތަޢާލާގެ ޢިލްމުފުޅުގައި އިސްވެ ގޮސްފައިވާ ގޮތަށްޓަކައިއެވެ. އެކަލާނގެ ޙުކުމްފުޅުގައި އެކަލާނގެއާއި އިޢުތިރާޒުކުރާނޭ އެކަކުވެސް ނުވެއެވެ. އެކަލާނގެ ޚަލްޤުތަކުންނާއިމެދު އެކަލާނގެ އިރާދަކުރެއްވި ގޮތަކަށް ކަންތައްކުރައްވައެވެ. އަހަރުމެންގެ ވެރި ރައްބުގެ ނިޔާފުޅާއި މިންވަރުފުޅުގެ ޢަދުލުވެރިކަމަށްޓަކައިއެވެ.**
އަދި އެކަލާނގެ އާދަމްއާއި ޙައްވާ عليهما السلام އުފެއްދެވިއެވެ. އެދެކަނބަލުންވެސް އުފެއްދެވީ ދުނިޔެއަށެވެ. އެކަލާނގެ އެދެކަނބަލުން ސުވަރުގޭގައި ދިރިއުޅުމަށް ލެހެއްޓެވިއެވެ. އަދި އެދެކަނބަލުން އެދިވަޑައިގަންނަވާ ގޮތަކަށް ތަނަވަސްކަމާއިއެކީ ކައިބޮއެހެދުމަށް އަމުރުކުރެއްވިއެވެ. އަދި އެއްގަހާއި ކައިރިނުވުމަށް އެކަލާނގެ އެދެކަނބަލުންނަށް އަމުރުކުރެއްވިއެވެ. ހަމަކަށަވަރުން އެދެކަނބަލުން އެކަލާނގެއަށް ނުކިޔަމަންތެރިވެ އެގަހުން ފަރިއްކުޅުވާނޭކަން އެކަލާނގެ މިންވަރުފުޅުގައި ވަނީ ނިމިގޮސްފައެވެ. ފަހެ ބޭރުފުށުން އެކަލާނގެ އެދެކަނބަލުންނަށް ނަހީކުރައްވައެވެ. އަދި އެތެރެފުށުގައި އެކަލާނގެ ޢިލްމުފުޅުން އެކަނބަލުން އެގަހުން ފަރިއްކުޅުވާނޭކަމަށް އެކަލާނގެވަނީ މިންވަރުކުރައްވާފައެވެ. އެކަލާނގެ ކުރައްވާ އެއްވެސް ކަމަކާއި އެކަލާނގެއާއި ސުވާލުނުކުރެވޭހުއްޓެވެ. (އެކަމަކު އެބައިމީހުންކުރާ ކަންތަކާއިމެދު) އެބައިމީހުންނާއި ސުވާލުކުރެވޭހުއްޓެވެ. އެދެކަނބަލުން އެގަހުން ފަރިއްކުޅުވުން ނޫންގޮތެއް އެދެކަނބަލުންނަށް ނުވެއެވެ. އެއީ އުރެދުމަށްވާ ސަބަބެއްގެ ގޮތުގައިއެވެ. އަދި އެދެކަނބަލުން ސުވަރުގެއިން ބޭރުކުރެވުމުގެ ސަބަބަށް އެކަންވުމަށްޓަކައިއެވެ. އެހެނީ އެދެކަނބަލުން އުފެއްދެވިގެންވީ ދުނިޔެއަށެވެ. އަދި އެދެކަނބަލުންގެ ފާފައަށްފަހު އެކަލާނގެ އެދެކަނބަލުންނަށް ފާފަފުއްސަވާނޭކަމާއި، އެހުރިހާ ކަމެއްވަނީ އެކަލާނގެ ޢިލްމުފުޅުގައި އިސްވެއެނގިގޮސްފައެވެ. އެކަލާނގެ ހުރިހާ ޚަލްޤުތަކުންގެ ތެރޭގައިވެސް އެކަލާނގެ މިންވަރުކުރައްވާ ޤަދަރުކުރެވިގެންވާ ކަމެއް މެނުވީ ހިނގުން ހުއްދަނުވާހުއްޓެވެ. އަދި އެކަމެއް އެއީ ހިނގާނޭކަމެއް ކަމުގައިވުމުގެ ކުރިން އެކަލާނގެވަނީ އެކަމުގެ ޢިލްމު އެންމެ ފުރިހަމައަށް ދެނެވޮޑިގެންނެވެ. އެކަލާނގެ އިރާދަކުރެއްވިފަދައަކުން އިރާދަކުރެއްވިކަމަކަށް ޚަލްޤުތަކުން އުފެއްދެވިއެވެ. އަދި އެބައިމީހުން ދުނިޔެއަށް ނެރުއްވުމުގެ ކުރިން، އެބައިމީހުންގެ މައިންގެ ބަނޑުތަކުގައި ވަނިކޮށް އެބައިމީހުންގެ (ތެރެއިން) ބާއްޖަވެރިންނާއި އާބާއްޖަވެރިން ލެއްވިއެވެ. އަދި އެބައިމީހުންގެ އަޖަލުތައް ލިޔުއްވާ، ރިޒްޤުތައް ލިޔުއްވާ، އެބައިމީހުން (ކުރާނޭ) ޢަމަލުތައްވެސް ލިޔުއްވިއެވެ. ދެން އެއަށްފަހު އެކަލާނގެ އެބައިމީހުން ދުނިޔެއަށް ނެރުއްވިއެވެ. ފަހެ ކޮންމެ އިންސާނަކުވެސް ޢަމަލުކުރަމުންދަނީ އޭނާގެ މައްޗަށް އަދި އޭނާއަށްޓަކައި ލިޔުއްވިފައިވާ ގޮތަށެވެ.
ދެން އެއަށްފަހު އެކަލާނގެ ރަސޫލުން ފޮނުއްވާ، އެބޭކަލުންގެ މައްޗަށް ވަޙީ ބާވައިލައްވާ، އެކަލާނގެ ޚަލްޤުތަކުންނަށް ފޯރުކޮށްދިނުމަށް އެބޭކަލުންނަށް އަމުރުކުރެއްވިއެވެ. ދެންފަހެ އެބޭކަލުންގެ ރައްބުގެ ރިސާލަތްތައް އެބޭކަލުން ފޯރުކޮށްދެއްވާ، އެބޭކަލުންގެ ޤައުމުގެ މީސްތަކުންނަށް ނަޞޭޙަތްތެރިވިއެވެ. ފަހެ الله ތަޢާލާގެ މިންވަރުފުޅުގައި އެމީހަކު އީމާންވާނޭކަމަށް (ލިޔެވި) ނިމިގޮސްފައިވާ މީހަކު އީމާންވާހުއްޓެވެ. އަދި އެކަލާނގެ މިންވަރުފުޅުގައި އެމީހަކު ކާފަރުވާނޭކަމަށް މިންވަރުކުރެވި ނިމިގެންވާމީހަކު ކާފަރުވާހުއްޓެވެ. الله ތަޢާލާ ވަޙީކުރެއްވިއެވެ:
"هُوَ الَّذِي خَلَقَكُمْ فَمِنْكُمْ كَافِرٌ وَمِنْكُمْ مُؤْمِنٌ وَاللَّهُ بِمَا تَعْمَلُونَ بَصِيرٌ." 20
މާނައީ: "އެކަލާނގެއީ، ތިޔަބައިމީހުން ހެއްދެވި ރަސްކަލާނގެއެވެ. ފަހެ، ތިޔަބައިމީހުންގެ ތެރެއިން ކާފަރުން ވެއެވެ. އަދި ތިޔަބައިމީހުންގެ ތެރެއިން މުއުމިނުންވެސް ވެއެވެ. އަދި الله އީ، ތިޔަބައިމީހުންކުރާ ކަންތައް މޮޅަށް ބައްލަވާވޮޑިގެންވާ ރަސްކަލާނގެއެވެ."**
އެކަލާނގެ އަޅުތަކުންގެ ތެރެއިން އެކަލާނގެ ބޭނުންވެވޮޑިގެންވާ މީހެއްދެކެ އެކަލާނގެ ލޯބިވެވޮޑިގަންނަވައެވެ. ދެންފަހެ އިސްލާމްކަމާއި އީމާންކަމަށް އެމީހެއްގެ ހިތް ތަނަވަސްކުރައްވައެވެ. އަދި އަނެއް ބަޔަކަށް އެކަލާނގެ ކޯފާވެވޮޑިގަންނަވާ އެބައިމީހުންގެ ހިތްތަކާއި ކަންފަތްތަކާއި ލޯތަކުގައި ސިއްކަ ޖައްސަވާ ބަންދުކުރައްވައެވެ. ދެންފަހެ އެހިނދުން ދުވަހަކުވެސް އެބައިމީހުންނަށް ތެދުމަގު ނުލިބޭހުއްޓެވެ. އެކަލާނގެ އިރާދަކުރައްވާ މީހަކު މަގުފުރައްދަވާ، އެކަލާނގެ އިރާދަކުރައްވާ މީހަކަށް ތެދުމަގު ދައްކަވައެވެ. އެކަލާނގެ ކުރައްވާ އެއްވެސް ކަމަކާއި އެކަލާނގެއާއި ސުވާލުނުކުރެވޭހުއްޓެވެ. (އެކަމަކު އެބައިމީހުންކުރާ ކަންތަކާއިމެދު) އެބައިމީހުންނާއި ސުވާލުކުރެވޭހުއްޓެވެ. ހުރިހާ ޚަލްޤުތަކުން އެއްކޮށްވަނީ އެކަލާނގެއަށް (މިލްކުވެ ބާރުގެދަށުގައިއެވެ.) އެކަލާނގެ ބޭނުންވެވޮޑިގަންނަވާ ގޮތަކަށް އެކަލާނގެ ޚަލްޤުތަކުންނާއިމެދު ކަންތައްކުރައްވާ ހުއްޓެވެ. އެއީ އެބައިމީހުންނަށް އެއްވެސް އަނިޔާވެރިވުމެއް ނެތިއެވެ. އަހަރުމެންގެ ވެރި ރައްބު އަނިޔާވެރިކަމަށް ނިސްބަތްވުމުން ހުސްދުރުވެ މަތިވެރިވެގެންވެއެވެ.** ހަމަކަށަވަރުން އަނިޔާވެރިވާކަން ކަށަވަރީ އެމީހެއްގެ މިލްކުގައި ނުވާ އެއްޗެއް ނަގާ ފަރާތެކެވެ. އެހެނެއްކަމަކު އަހަރުމެންގެ ވެރި ރައްބު ދަންނައެ، އުޑުތަކާއި ބިމާއި އެދެމެދުގައިވާހާ އެއްޗަކާއި، ފަސްގަނޑުގެ ދަށުގައިވާހާ އެއްޗެއް މިލްކުވެގެންވަނީ އެކަލާނގެއަށެވެ. އަދި ދުނިޔެއާއި އާޚިރަތްވެސް މިލްކުވެގެންވަނީ އެކަލާނގެއަށެވެ. އެކަލާނގެ ޛިކުރު މަތިވެރިވެގެންވެއެވެ. އަދި އެކަލާނގެ އިސްމުފުޅުތައް މާތްވެގެންވެއެވެ. އެކަލާނގެ އަޅުތަކުންގެ ކިބައިން ކިޔަމަންތެރިކަމަށް އެކަލާނގެ ލޯބިވެވޮޑިގެންނަވާ އަދި އެކަމަށް އަމުރުކުރެއްވިއެވެ. ދެންފަހެ އެކަލާނގެ އެބައިމީހުންނަށް ދެއްވި ތައުފީޤުގެ ސަބަބުން އެކަލާނގެއަށް ކިޔަމަންތެރިވިމީހުން ކިޔަމަންތެރިވިއެވެ. އަދި އެކަލާނގެ ފާފަތައް ނަހީކުރެއްވިއެވެ. އަދި ފާފަތަކަށް އެކަލާނގެ ޙަޟްރަތުން ލޯބިވެވޮޑިގެންނެވުމެއްނެތި އަދި އަމުރުކުރެއްވުމެއްވެސް ނެތި އެފާފަތައް ހިނގުމަށް އިރާދަކުރެއްވިއެވެ. ފާޙިޝް ކަންތަކަށް (ޝަރުޢީ) އަމުރުކުރެއްވުމަށް ނުވަތަ ލޯބިވޮޑިގެންނެވުމުން އެކަލާނގެ ހުސްޠާހިރުވެ މަތިވެރިވެވޮޑިގެންވެއެވެ. އަދި الله ތަޢާލާގެ ރަސްކަމުގެ ތެރޭގައި އެކަމެއް ހިނގުމަށް އެކަލާނގެ އިރާދަނުކުރައްވާކަމެއް ހިނގުމުން، ނުވަތަ އެކަމެއްވުމުގެ ކުރިން އެކަމެއްގެ ފުރިހަމަ ޢިލްމު އެކަލާނގެއަށް ލިބިވޮޑިގެންނުވާކަމެއް ހިނގުމުން އެކަލާނގެ ހުސްޠާހިރުވެ މަތިވެރިވެގެންވެއެވެ. ޚަލްޤުތަކުން އުފެއްދެވުމުގެވެސް ކުރިން ޚަލްޤުތަކުން ކަންތައްކުރާނޭ ގޮތް އެކަލާނގެ ދެނެވޮޑިގެންވިއެވެ. އަދި އެކަލާނގެ ޚަލްޤުތަކުން އުފެއްދެވުމަށްފަހު އެޢަމަލުތައް ކުރުމުގެ ކުރިންވެސް އެޢަމަލުތައް (ކުރާނޭކަން) އެކަލާނގެ ދެނެވޮޑިގެންވެއެވެ. (الله ތަޢާލާގެ) ޤަދަރާއި ނިޔާފުޅެވެ. الله ތަޢާލާގެ އަމުރުފުޅަށް ލައުޙުލް މަޙްފޫޡުގައި ވާނޭހާ ހެޔޮކަމެއް ނުވަތަ ނުބައިކަމެއްވަނީ ޤަލަމުން ލިޔެވިފައެވެ. އެކަލާނގެ އަޅުތަކުންގެ ތެރެއިން އެކަލާނގެއަށް ކިޔަމަންތެރިވެ ހެޔޮ ޢަމަލުކުރާ މީހުންނަށް އެކަލާނގެ ޘަނާކިޔުއްވައެވެ. އަދި އަޅުތަކުންނަށް ޢަމަލު ނިސްބަތްކުރެއްވިއެވެ. އަދި އެޢަމަލުތަކުގެ މައްޗަށް މަތިވެރިވެގެންވާ ޖަޒާދެއްވުމަށް އެކަލާނގެ އެބައިމީހުންނަށް ވަޢުދުވެވޮޑިގަންނަވައެވެ. ފަހެ އެބައިމީހުންނަށް އެކަލާނގެ ތައުފީޤު ނުދެއްވިނަމަ އެބައިމީހުންނަށް ޖަޒާލިބުން ޙައްޤުވެގެންވާ ކަންތައް އެބައިމީހުންނަށް ނުކުރެވުނީހެވެ.
"ذَلِكَ فَضْلُ اللَّهِ يُؤْتِيهِ مَنْ يَشَاءُ وَاللَّهُ ذُو الْفَضْلِ الْعَظِيمِ." 21
މާނައީ: "އެއީ الله ގެ ފަޟްލަވަންތަކަމެވެ. އެކަލާނގެ އިރާދަކުރައްވާ މީހަކަށް އެކަލާނގެ އެކަން ދެއްވަތެވެ. އަދި الله އީ، ބޮޑުވެގެންވާ ފަޟްލަވަންތަކަމުގެ ވެރިރަސްކަލާނގެއެވެ."**
ހަމައެފަދައިން އެކަލާނގެއަށް އުރެދި ފާފަކުރި ބަޔަކަށް އެކަލާނގެ ނުބައިބަސް ވަޙީކުރައްވާ، އެޢަމަލުތަކުގެ މައްޗަށް ނަރަކައިގެ ޢަޛާބުގެ ވަޢީދު އެބައިމީހުންނަށް އިއްވެވިއެވެ. އަދި އެބައިމީހުން ކުރި ޢަމަލުތައް އެބައިމީހުންނަށް ނިސްބަތްކުރެއްވިއެވެ. އެކަންތައްވީ އެބައިމީހުންގެ މައްޗަށް ނިމިގޮސްފައިވާ އެކަލާނގެ މިންވަރުފުޅުންނެވެ. އެކަލާނގެ އިރާދަކުރައްވާ މީހަކު މަގުފުރައްދަވައެވެ. އަދި އެކަލާނގެ އިރާދަކުރައްވާ މީހަކަށް ތެދުމަގު ދައްކަވައެވެ.'
ސުވާލުކުރާ މީހާ، އެކަމަކާއި ބެހޭގޮތުން ސުވާލުކުރި ޤަޟާޤަދަރުގައި އަހަރުމެންގެ މަޛްހަބަކީ މިއެވެ.
ދެންފަހެ މީހަކު ބުނެފިނަމަ: 'ތިބާ ތިޔަ ބުނި ކަންތަކަށްވާ ޙުއްޖަތަކީ ކޮބައިހެއްޔެވެ؟'**
ބުނެވޭހުއްޓެވެ: 'الله ތަޢާލާގެ ފޮތާއި، އެކަލާނގެ ރަސޫލާ صلى الله عليه وسلم ގެ ސުންނަތާއި، އެކަލޭގެފާނުގެ އަޞްޙާބުންނާއި އެބޭކަލުންނަށް އިޙްސާންތެރިކަމާއިއެކީ ތަބަޢަވީ ބޭކަލުންގެ ސުންނަތާއި، މުސްލިމުންގެ އިމާމުންގެ ބަސްފުޅެވެ.
الله ތަޢާލާ ވަޙީކުރެއްވިއެވެ:
"...وَمَنْ يُرِدِ اللَّهُ فِتْنَتَهُ فَلَنْ تَمْلِكَ لَهُ مِنَ اللَّهِ شَيْئًا أُولَئِكَ الَّذِينَ لَمْ يُرِدِ اللَّهُ أَنْ يُطَهِّرَ قُلُوبَهُمْ لَهُمْ فِي الدُّنْيَا خِزْيٌ وَلَهُمْ فِي الْآخِرَةِ عَذَابٌ عَظِيمٌ." 22
މާނައީ: "الله އެ މީހަކު މަގުފުރެއްދެވުމަށް އިރާދަކުރައްވާ މީހާ (ދަންނާށެވެ!) ފަހެ، الله ގެ ޙަޟްރަތުން އެމީހަކަށްޓަކައި އެއްވެސް ކަމެއް ކަލޭގެފާނަކަށް މިލްކުވެގެނެއް ނުވާނެއެވެ. އެއުރެންނަކީ، އެއުރެންގެ ހިތްތައް ޠާހިރުކުރެއްވުމަށް الله އިރާދަކުރައްވާފައިނުވާ މީހުންނެވެ. އެއުރެންނަށް ދުނިޔޭގައި ހުރީ ނިކަމެތިކަމެވެ. އަދި އާޚިރަތުގައި އެއުރެންނަށް ބޮޑުވެގެންވާ ޢަޛާބުހުށްޓެވެ."**
އަދިވެސް ވަޙީކުރެއްވިއެވެ:
"إِنَّ الَّذِينَ كَفَرُوا سَوَاءٌ عَلَيْهِمْ أَأَنْذَرْتَهُمْ أَمْ لَمْ تُنْذِرْهُمْ لَا يُؤْمِنُونَ . خَتَمَ اللَّهُ عَلَى قُلُوبِهِمْ وَعَلَى سَمْعِهِمْ وَعَلَى أَبْصَارِهِمْ غِشَاوَةٌ وَلَهُمْ عَذَابٌ عَظِيمٌ." 23
މާނައީ: "ހަމަކަށަވަރުން ކާފަރުވި މީސްތަކުންނަށް، ކަލޭގެފާނު އެއުރެންނަށް އިންޛާރުކުރެއްވިޔަސް ނުވަތަ އިންޛާރުނުކުރެއްވިޔަސް ހަމަހަމަވެގެން ވެއެވެ. އެއުރެން އީމާނެއް ނުވާނެތެވެ. އެއުރެންގެ ހިތްތަކުގައްޔާއި އެއުރެންގެ ކަންފަތްތަކުގައި الله ވަނީ ސިއްކަޖައްސަވައި، ބަންދުކުރައްވާފައެވެ. އަދި އެއުރެންގެ ލޯތަކުގެ މަތީގައިވަނީ، ފަރުދާއެކެވެ. އަދި އެއުރެންނަށް ބޮޑުވެގެންވާ ޢަޛާބު ހުށްޓެވެ."
ޤުރްއާނުގައިވާ މިފަދަ ހުރިހާ އާޔަތްތައް ބުއްދިވެރިންނަށް ދަލީލުކޮށްދެނީ الله ތަޢާލާ ބައެއްގެ ހިތްތަކުގައި ސިއްކަ ޖައްސަވާ ބަންދުކުރައްވާފައިވާކަމާއި، އަދި އެކަލާނގެއަށް އަޅުވެތިވުމަށް އެހިތްތަކަށް އެކަލާނގެ އިރާދަނުކުރައްވާކަމާއި، އެކަލާނގެ އެހިތްތަކަށް އިރާދަކުރެއްވީ އެކަލާނގެއަށް އުރެދުމަށްކަމާއި، ދެންފަހެ ޙައްޤު މަގުން އެކަލާނގެ އެހިތްތައް ކަނުކުރައްވާ ދެން އެހިތްތަކަށް ޙައްޤު ނުފެންނަކަމާއި، އަދި ޙައްޤު އަޑުއިވުމުން އެކަލާނގެ އެހިތްތައް ބީރުކުރައްވާ ދެން އެހިތްތަކަށް ޙައްޤު އަޑުނުއިވޭކަމާއި، އެކަލާނގެ އެހިތްތައް ނިކަމެތިކުރެއްވިކަމާއި ޠާހިރުނުކުރައްވާކަމެވެ. އެކަލާނގެ ބޭނުންވެވޮޑިގެންނެވި ގޮތަކަށް އެކަލާނގެ ޚަލްޤުތަކުންނާއިމެދު ކަންތައްކުރައްވައެވެ. 'އެބައިމީހުންނާއިމެދު އެކަލާނގެ އެފަދައިން ކަންތައްކުރެއްވީ ކީއްވެހޭ؟' ބުނުން އެއްވެސް މީހަކަށް ހުއްދަވެގެންނުވެއެވެ. ފަހެ އެފަދައިން ބުނެފި މީހާ، ހަމަކަށަވަރުން الله ތަޢާލާ ކުރައްވާ ކަންތަކުގައި އެކަލާނގެއަށް އިޢުތިރާޒުކޮށްފިއެވެ. އަދި ޙައްޤު މަގުން ކަސިޔާރުވެ ހިނގައްޖެއެވެ.
ދެން އެއަށްފަހު އެކަލާނގެ އަޅުތަކުންގެ ތެރެއިން އެކަލާނގެ ލޯބިވެވޮޑިގަންނަވާ އަޅުތަކުން ޚާއްޞަކުރެއްވިއެވެ. ދެންފަހެ އެބައިމީހުންގެ ހިތްތައް އީމާންކަމަށް ތަނަވަސްކުރައްވާ އީމާންކަން އެބައިމީހުންގެ ހިތްތަކުގައި ރިވެތިކުރައްވާ ޒީނަތްތެރިކޮށްދެއްވިއެވެ. އަދި ކާފަރުކަމާއި ފާސިޤުކަމާއި އުރެދުންތައް އެބައިމީހުންނަށް ނުރުހުންތެރިކުރެއްވިއެވެ. ސީދާވެގެންވާ ތެދުމަގު ލިބިގެންވާމީހުންނީ އެބައިމީހުންނެވެ. އެއީ الله ގެ ޙަޟްރަތުންވާ ފަޟްލަވަންތަކަމާއި ނިޢުމަތެވެ. الله އީ އެންމެ މޮޅަށް ދެނެވޮޑިގެންވާ ޙިކްމަތްވަންތަ އިލާހެވެ.**
އޭ މުސްލިމުންނޭވެ! الله ތަޢާލާ ތިޔަބައިމީހުންނާއި މުޚާޠަބުކުރައްވާ ވަޙީކުރައްވާފައިވާ ބަސްފުޅު ވިސްނައިގަންނާށެވެ! އެކަލާނގެ ތިޔަބައިމީހުންނަށް އެއަންގަވަނީ ތިމަންއިލާހީ އަޅުތަކުންގެ މިލްކުވެރި ފަރާތްކަމަށެވެ. ތިމަން އިލާހު ބޭނުންވެވޮޑިގެންނެވި މީހަކު އެބައިމީހުންގެ ތެރެއިން ޚާއްޞަކުރައްވާހުށީމެވެ. ދެން ތިމަންއިލާހު އޭނާގެ ހިތް ޠާހިރުކުރައްވާ، އޭނާގެ މޭ ތަނަވަސްކުރައްވާ، ތިމަންއިލާހަށް ކިޔަމަންތެރިކަން އަދާކުރުން އޭނާއަށް ޒީނަތްތެރިކޮށްދެއްވާހުށީމެވެ. އަދި ތިމަންއިލާހަށް އުރެދުން އޭނާއަށް ނުރުހުންތެރިކުރައްވާހުށީމެވެ. އެއީ އޭނާގެ ފުށުން ތިމަންއިލާހަށް ލިބުނު ހެޔޮ އިޙްސާންތެރިކަމެއްގެ ބަދަލުގައިއެއް ނޫނެވެ. ހަމަކަށަވަރުން ތިމަންއިލާހުގެ އަޅުތަކުންގެ ކިބައިން ތިމަން އިލާހުވަނީ ފުދިވޮޑިގެންނެވެ. އެބައިމީހުންވަނީ ތިމަންއިލާހަށް ބޭނުންޖެހިގެންވާ ފަޤީރުންކަމުގައިއެވެ. އެއީ الله ތަޢާލާގެ ފަޟްލަވަންތަކަމެވެ. އެކަލާނގެ އިރާދަކުރެއްވި މީހަކަށް ދެއްވައެވެ. الله އީ މަތިވެރިވެގެންވާ ފަޟްލަވަންތަކަމުގެ ވެރި އިލާހެވެ.
އީމާންކަމަށް ތެދުމަގު ލިބުނު މީހެއްގެ މައްޗަށް ހުރިހާ ޝުކުރެއްވަނީ الله އަށެވެ.
الله ތަޢާލާ ތިޔަބައިމީހުންނަށް ރަޙްމަތްލައްވާށިއެވެ! ބަޔަކު މީހުން އިސްލާމްވިކަމަށްޓަކައި ނަބިއްޔާ صلى الله عليه وسلم އަށް ކަލަގޮވިހިނދު ތިޔަބައިމީހުންގެ ވެރި ދީލަތިވަންތަ ސާހިބު އިލާހު ވަޙީކުރެއްވި ބަސްފުޅު އަޑުނާހަންހެއްޔެވެ؟ އެކަލާނގެ ވަޙީކުރެއްވިއެވެ:
"يَمُنُّونَ عَلَيْكَ أَنْ أَسْلَمُوا قُلْ لَا تَمُنُّوا عَلَيَّ إِسْلَامَكُمْ بَلِ اللَّهُ يَمُنُّ عَلَيْكُمْ أَنْ هَدَاكُمْ لِلْإِيمَانِ إِنْ كُنْتُمْ صَادِقِينَ." 24
މާނައީ: "އެއުރެން އިސްލާމްވީކަމަށް ކަލޭގެފާނަށް އެއުރެން ކަލަގޮވަތެވެ. ކަލޭގެފާނު ވިދާޅުވާށެވެ! ތިޔަބައިމީހުން އިސްލާމްވީކަމަށްޓަކައި ތިމަންކަލޭގެފާނަށް ތިޔަބައިމީހުން ކަލަނުގޮވާށެވެ! އަދި ކިއެއްތަ! ތިޔަބައިމީހުންނަށް އީމާންވިކަމަށް މަގުދެއްކެވިކަމަށްޓަކައި الله ތިޔަބައިމީހުންގެ މައްޗަށް ދަރުމަވަންތަވެ އެކަން ހަނދާންކޮށްދެއްވައެވެ. (އެއީ) ތިޔަބައިމީހުން ތެދުވެރިން ކަމުގައިވާނަމައެވެ."**
الله ތަޢާލާ ވަޙީކުރެއްވިއެވެ:
"أَلَمْ تَرَ أَنَّا أَرْسَلْنَا الشَّيَاطِينَ عَلَى الْكَافِرِينَ تَؤُزُّهُمْ أَزًّا" 25
މާނައީ: "ކާފަރުވި މީހުންގެމައްޗަށް ހަމަކަށަވަރުން، ތިމަންރަސްކަލާނގެ ޝައިޠާނުން ފޮނުއްވާ ފާކުރެއްވިކަން، ކަލޭގެފާނު ދެނެވަޑައިނުގަންނަވަމުތޯއެވެ؟ އެ ޝައިޠާނުން އެއުރެންނަށް ވަސްވާސްދީ ހެއްލުންތެރިކުރެތެވެ."
އޭ މުސްލިމުންނޭވެ! الله ތަޢާލާ، އެކަލާނގެ މިންވަރުފުޅުގައި މުއުމިނަކަށްވުމަށް ކަނޑައަޅުއްވާފައި ނުވާ މީހުންގެ ގާތަށް އެކަލާނގެ ޝައިޠާނުން ފޮނުއްވާކަމަށް އެކަލާނގެ އެވަނީ ތިޔަބައިމީހުންނަށް ޚަބަރުދެއްވާފައެވެ. ދެން އެޝައިޠާނުން މެދުވެރިކުރައްވާ އެކަލާނގެ އެބައިމީހުން މަގުފުރައްދަވާ، އެބައިމީހުން އެތިބި ހުތުރުގޮތްތައް އެޝައިޠާނުން އެބައިމީހުންނަށް ޒީނަތްތެރިކޮށްދެއެވެ. އަދި ސާމިރިއްޔު ނެގި ވެލިމުށް ލައިގެން (ހަދައިދިން ގެރިއަށް) މޫސާގެފާނުގެ ޤައުމުގެ މީސްތަކުން އަޅުކަންކުރުމަށް ފިތުނަވެރިކުރެއްވީ އެކަލާނގެކަން الله ތަޢާލާވަނީ އަހަރުމެންނަށް ޚަބަރުދެއްވާފައެވެ. ދެންފަހެ އޭނާ އެބައިމީހުންނަށް ހަދައިދިން ގެރީގެ ސަބަބުން الله ތަޢާލާ އެބައިމީހުން މަގުފުރެއްދެވިއެވެ. އެކަލާނގެ މޫސާ عليه السلام އަށް ވަޙީކުރައްވާފައިވާ ބަސްފުޅު ތިބާ އަޑުނާހަންހެއްޔެވެ؟**
"...فَإِنَّا قَدْ فَتَنَّا قَوْمَكَ مِنْ بَعْدِكَ وَأَضَلَّهُمُ السَّامِرِيُّ." 26
މާނައީ: "...ފަހެ، ހަމަކަށަވަރުން، ތިމަންރަސްކަލާނގެ ކަލޭގެފާނަށް ފަހުގައި، ކަލޭގެފާނުގެ ޤައުމުގެމީހުން ފިތުނަވެރިކުރެއްވީމެވެ. އަދި އައްސާމިރިއްޔު (އޭ ކިއުނު މީހަކު) އެއުރެން މަގުފުރެއްދިއެވެ."
މިހުރިހާ ދަލީލުތަކެއްގައި ތިޔަބައިމީހުންގެ ވެރިރައްބު ބަޔާންކުރައްވަނީ ނަބިއްޔުން ފޮނުއްވުނީ ހެޔޮޚަބަރުދެއްވާ އިންޛާރުދެއްވާ ބޭކަލުންގެ ގޮތުގައި، އަދި ޚަލްޤުތަކުންގެ މައްޗަށްވާ ޙުއްޖަތެއްގެ ގޮތުގައިއެވެ. ފަހެ الله ތަޢާލާ އެމީހަކަށް އީމާންވުން މިންވަރުކުރައްވާފައިވާ މީހަކު އީމާންވާހުއްޓެވެ. އަދި އެކަލާނގެ އެމީހަކަށް އީމާންވުން އިރާދަނުކުރައްވާ މީހަކު އީމާންނުވާހުއްޓެވެ. ފަހެ الله ތަޢާލާވަނީ ހުރިހާ ކަމެއް ނިންމަވާފައެވެ. އެކަލާނގެވަނީ އެއްބަޔަކުގެ މައްޗަށް ކިޔަމަންތެރިކަން ލިޔުއްވާ، އަނެއް ބަޔަކުގެ މައްޗަށް އުރެދުން ލިޔުއްވާފައިއެވެ. އަދި އެކަލާނގެއަށް އުރެދުމަށްފަހު އެކަލާނގެ އެއްބަޔަކަށް ރަޙްމަތްލައްވާ ތައުބާލައްވާހުއްޓެވެ. އަދި އަނެއްބަޔަކަށް އެކަލާނގެ ރަޙްމަތް ނުލައްވާ އަދި ތައުބާވެސް ނުލައްވާހުއްޓެވެ. އެކަލާނގެ ކުރައްވާ އެއްވެސް ކަމަކާއި އެކަލާނގެއާއި ސުވާލުނުކުރެވޭހުއްޓެވެ. (އެކަމަކު އެބައިމީހުންކުރާ ކަންތަކާއިމެދު) އެބައިމީހުންނާއި ސުވާލުކުރެވޭހުއްޓެވެ.**
ފަހެ މިމަގާއި ޚިލާފުވެއްޖެ މީހާ އާބާއްޖަވެރިވެއްޖެކަން ކަށަވަރެވެ. އެބައިމީހުންނީ ޤަދަރީންނެވެ.
ދެންފަހެ މީހަކު ބުނެފިނަމަ: 'އެބައިމީހުންނީ ތިބާގެ ކައިރީގައި އާބާއްޖަވެރިންހެއްޔެވެ؟'
އަހުރެން ބުނަމެވެ: 'އާނއެކެވެ.' ދެން އޭނާ ބުނެފިނަމަ: 'އެއީ ކޮންކަމަކަށްޓަކައިހެއްޔެވެ؟'
އަހުރެން ބުނަމެވެ: 'الله ގެ ރަސޫލާ صلى الله عليه وسلم ޙަދީޘްކުރައްވާފައިވަނީ އެފަދައިންނެވެ. އަދި އެބައިމީހުންނީ މިއުއްމަތުގެ މަޖޫސީންކަމުގައި ނަންދެއްވިއެވެ. ޙަދީޘްކުރެއްވިއެވެ:
(...إِنْ مَرِضُوا فَلَا تَعُودُوهُمْ، وَإِنْ مَاتُوا فَلَا تَشْهَدُوهُمْ.) 27
މާނައީ: "...އެބައިމީހުން ބަލިވިޔަސް ތިޔަބައިމީހުން އެބައިމީހުންނަށް ޒިޔާރަތްނުކުރާހުށިކަމެވެ! އަދި އެބައިމީހުން މަރުވިޔަސް ޖަނާޒާގައި ބައިވެރިނުވާހުށިކަމެވެ!'
ޤަޟާ ޤަދަރު ޘާބިތުކުރުމުގައި الله ތަޢާލާގެ ފޮތުން އަހަރުމެން މިބަޔާންކުރި މަޛްހަބާއި ޚިލާފުވާމީހާއަށް ބުނެވޭހުއްޓެވެ: 'އޭ މިހިރަ އަބާއްޖަވެރިޔާއެވެ! ދަންނާށެވެ! އަހަރުމެންނީ ވާހަކަތައްދެއްކުމުގެ އަހުލުވެރިންނެއް ނޫނެވެ. އަދި އަޞްލެއްގެ މައްޗަށް ބިނާވުމެއްނެތި ދެއްކޭ ވާހަކަތަކަކުން ޙުއްޖަތެއް ޘާބިތުނުވާހުއްޓެވެ. އަހަރުމެންގެ ޙުއްޖަތަކީ الله ތަޢާލާގެ ފޮތާއި الله ގެ ރަސޫލާ صلى الله عليه وسلم ގެ ސުންނަތެވެ. ފަހެ އެކަލޭގެފާނުވަނީ الله ތަޢާލާ ފަރުޟުކުރެއްވި ކަންތައްކަމުގައިވާ، އެކަލާނގެ ފަރުޟުތައް އަދާކުރުމާއި، އެކަލާނގެ ނަހީކުރެއްވި ކަންތަކުން އެއްކިބާވުން އުއްމަތަށް ބަޔާންކޮށްދެއްވާފައެވެ. އަދި އެބައިމީހުން އެއްޗެއް ނުދަންނަ ޙާލު އެގޮތް މިގޮތަށް ވުމަށް އެކަލޭގެފާނު ދޫކޮށްނުލައްވައެވެ. އަދި ކިއެއްތަ، އެބައިމީހުންގެ ދީނުގެ ޝަރީޢަތްތައް އެކަލޭގެފާނު ބަޔާންކޮށްދެއްވިއެވެ. އެގޮތުން އެކަލޭގެފާނު އެބައިމީހުންނަށް ބަޔާންކޮށްދެއްވި ކަންތަކުގެ ތެރޭގައި އަހަރުމެން ކުރިން ބަޔާންކުރި ފަދައިން ޤަޟާޤަދަރު ޘާބިތުކުރުންވެއެވެ.'**
'ޣައިލާން' ވީ ޤަޟާޤަދަރުގައި އޭނާ ބުނާ ކުފުރުގެ ބަހުގައި ދެމިހުންނަ ޙާލުގައިއެވެ. ދެންފަހެ އޭނާ ޢުމަރު ބްނު ޢަބްދުލް ޢަޒީޒު رحمه الله ގެ އަރިހަށް ޙާޟިރުވެއްޖެނަމަ މުނާފިޤުކަން ފާޅުކޮށް ޤަޟާޤަދަރުގައި އެފަދައިން ބަސްބުނާކަމަށް އިންކާރުކުރެއެވެ. ދެންފަހެ އޭނާއީ ދޮގުވެރިއެއްކަމުގައިވާނަމަ މުއުމިނުންނަށް ޢިބްރަތެއްކަމުގައި އޭނާގެ ކަންތައްވާނޭގޮތް މެދުވެރިކުރެއްވުމަށް ޢުމަރު ބްނު ޢަބްދުލް ޢަޒީޒް رحمه الله އޭނާގެ މައްޗަށް ދުޢާކުރެއްވިއެވެ. ދެން الله ތަޢާލާ ޢުމަރުގެ ދުޢާ އިޖާބަކުރެއްވިއެވެ. އެގޮތުން ހިޝާމުގެ ވެރިކަމުގެ ދުވަސްވަރުގައި ޣައިލާންއާއި ޘަޤީފުގެ މިނިވަނު 'ޞާލިޙު' ޤަޟާޤަދަރުގައި ވާހަކަދެއްކިއެވެ. ދެންފަހެ ހިޝާމް އެދެމީހުން ޤަތުލުކޮށްލާ ޞަލީބަށް އެރުވިއެވެ. އަދި އޭގެ ކުރިން ޣައިލާންގެ އަތާއި ދޫ ބުރިކޮށްލެއްވިއެވެ. ދެން އެއަށްފަހު އޭނާ ޤަތުލުކޮށްލާ ޞަލީބަށް އެރުވިއެވެ. ދެންފަހެ އެދުވަސްވަރުގައި ތިއްބެވި ޢިލްމުވެރިން އެދެމީހުންނާއިމެދު އެކަލޭގެފާނު ކަންތައްކުރެއްވި ގޮތް ރަނގަޅުކުރެއްވިއެވެ.
ފަހެ އިސްވެދިޔަ ސަލަފުންގެ ބޭކަލުންގެ ބަހާއި ޚިލާފުވެގެންވާ ގޮތަށް އިންސާނަކު ޤަޟާޤަދަރާއިމެދު ވާހަކަދައްކާކަން ޞައްޙަކޮށް އެނގިއްޖެނަމަ، މުސްލިމުންގެ ވެރިންނާއި އަމީރުން އެބައިމީހުންނާއިމެދު ކަންތައްކުރަން ޖެހޭނީ މިފަދައިންނެވެ. މިފަދައިން އެބައިމީހުންނަށް ޢުޤޫބާތްދޭން ޖެހޭނެތެވެ. އަދި އެކަމުގައި الله އަށްޓަކައި މަލާމާތްކޮށް ފުރައްސާރަކުރާ މީހެއްގެ ފުރައްސާރައެއް ބެލުމެއްނެތެވެ.**
ފަހެ ހަމަކަށަވަރުން ޤަޟާޤަދަރުގައި ޖަދަލުކޮށް އަރައިރުންވެ ބަޙުޘްކުރުން ނަހީކުރެވިގެންނެވެ. އަދި ޤަދަރީންނާއި އެކީ އިށީންދެހެދުން ދޫކޮށްލުމަށާއި، އެބައިމީހުންނާއި ބަޙުޘްނުކުރުމަށާއި، އަދި ޖަދަލުކުރުމުގެ ގޮތުން އެބައިމީހުންނާއި ވާހަކަދެއްކުންފެށުން ދޫކޮށްލުމަށްވެސްވަނީ އަހަރުމެންނަށް އަމުރުވެވިގެންނެވެ. އަދި ކިއެއްތަ، އެބައިމީހުންނާއި ގުޅުން ކަނޑާލެވި، އިހާނެތިކޮށްލެވި ނިކަމެތިކޮށްލެވޭހުއްޓެވެ. އަދި އެބައިމީހުންކުރެ މީހެއްގެ ފަހަތުގައި ނަމާދު ނުކުރެވޭހުއްޓެވެ. އަދި އޭނާގެ ހެކިބަސް ޤަބޫލުނުކުރެވޭހުއްޓެވެ. އަދި އެއިން މީހަކާއި ކައިވެނިވެސްނުކުރެވޭހުއްޓެވެ. އަދި އޭނާ ބަލިވިޔަސް ޒިޔާރަތް ނުކުރެވޭހުއްޓެވެ. އަދި އޭނާ މަރުވިޔަސް އޭނާގެ ޖަނާޒާއަށް ނުދެވޭހުއްޓެވެ. އަދި އޭނާގެ ވަލީމާއެއްވެއްޖެއްޔާ ދަޢުވަތަށް އިޖާބަނުދެވޭހުއްޓެވެ. ދެންފަހެ ތެދުމަގުހޯދަން އެދޭ ޙާލު އޭނާ އައިސްފިނަމަ ނަޞޭޙަތްދިނުމުގެ މާނާގައި އޭނާއަށް ތެދުމަގުދެއްކޭ ހުއްޓެވެ. ދެންފަހެ އޭނާގެ (މަޛްހަބު ދޫކޮށް ޙައްޤަށް) ރުޖޫޢަވެއްޖެއްޔާ الله އަށް ޙަމްދުހުއްޓެވެ. އެކަމަކު އޭނާ ޖަދަލުކޮށް އަރައިރުންވުމުގެ ބާބަށް ގޮސްފިއްޔާ އޭނާއަށް ބަލާނުލެވޭހުއްޓެވެ. އަދި އޭނާ ފައްސާލެވޭހުއްޓެވެ. އަދި އޭނާގެ ކިބައިން މީސްތަކުންނަށް އިންޛާރުދެވި، އަދި އޭނާއާއި ވާހަކަނުދެއްކޭހުއްޓެވެ. އަދި އޭނާއާއި ސަލާމްވެސް ނުކުރެވޭހުއްޓެވެ.
ދެންފަހެ ބުނާމީހަކު ބުނެފިނަމަ: 'ޤަދަރީންގެ މަޛްހަބުގައި އެބައިމީހުންގެ އިމާމުންނަކީ ކޮބައިހެއްޔެވެ؟'
ބުނެވޭހުއްޓެވެ: 'އެބައިމީހުންގެ މަޛްހަބުން الله ތަޢާލާ މުސްލިމުން ރައްކާތެރިކުރައްވާ ދުރުކުރައްވާށިއެވެ. އެބައިމީހުންގެ ނުބައިވެގެންވާ މަޛްހަބުގެ އިމާމުންނަކީ: ބަޞަރާއިން މަޢުބަދުލް ޖުހަނީއެވެ. ޞަޙާބީންނާއި ތާބިޢީން އޭނާއަށް ރައްދުދެއްވިއެވެ. އަދި އޭނާގެ ކުރިން ޢިރާޤުގެ އަހުލުވެރިންގެ ތެރެއިންވާ މީހެކެވެ. އޭނާވީ ނަޞްރާނީއެއްކަމުގައިއެވެ. ދެން އޭނާ އިސްލާމްވިއެވެ. ދެން އަނެއްކާ އޭނާ ނަޞާރާދީނަށް ވަނެވެ. އޭނާގެ ގާތުން މަޢުބަދުލް ޖުހަނީ ޤަދަރުގެ މަޛްހަބު ނެގިއެވެ. އަލްއައުޒާޢީ رحمه الله އެފަދައިން ވިދާޅުވިއެވެ. ދެން ޣައިލާން މަޢުބަދުގެ ކައިރިން ނެގިއެވެ. އަދި ޢަމްރު ބްނު ޢުބައިދެވެ. ޢިލްމުވެރިންވަނީ އެކަލޭގެއަށް އެއްޗެހިކިޔުއްވާ ގުޅުންކަނޑާލައްވާ، އެކަލޭގެ ކާފަރުކުރައްވާފައެވެ. އެބައިމީހުންގެ ނަޖިސްވެގެންވާ ނުބައި އިމާމުންތަކަކީ މިއީއެވެ.'**
الله ތަޢާލާ އަހަރުމެންނާއި ތިޔަބައިމީހުންނަށް ރަޙްމަތްލައްވާށިއެވެ! އެއަށްފަހު ދަންނާށެވެ! 'އޭ الله އޭ އަހުރެންނަށް ތައުފީޤުދެއްވާށިއޭ' މިފަދައިން ޤަދަރީއެއް ނުބުނާނެއެވެ. އަދި 'އަހުރެން ރައްކާތެރިކުރައްވާށިއޭ' ވެސް ނުބުނާނެއެވެ. އަދި 'އެއްވެސް އާރަކާއި ބާރެއް الله ގެ ޙަޟްރަތުންމެނުވީ ނުވެޔޭ'ވެސް ނުބުނާނެއެވެ. އެހެނީ އޭނާގެ ގާތުގައި އިރާދަވަނީ އޭނާއަށެވެ. އޭނާ ބޭނުންވެއްޖެނަމަ ކިޔަމަންތެރިވެއެވެ. އަދި އޭނާ ބޭނުންވެއްޖެނަމަ އުރެދެއެވެ. ފަހެ އެބައިމީހުންގެ މަޛްހަބުތަކާއިމެދު ތިޔަބައިމީހުން ހުށިޔާރުވެ ދުރުވެގަންނާށެވެ! ތިޔަބައިމީހުންގެ ދީނުން އެބައިމީހުން ފިތުނަވެރިކުރިޔަ ނުދޭހުށިކަމެވެ.
ޤަދަރީންގެ ތެރެއިންވާ މީހާއަށް ބުނެވޭހުއްޓެވެ: 'އޭ ޝައިޠާނާ ކުޅެފައި ހުރި މިހިރަ މީހާއެވެ! الله ތަޢާލާ ނުބައިކަންތައް އުފެއްދެވިކަމަށް އިންކާރުކުރާ މިހިރަ މީހާއެވެ! ހުރިހާ ނުބައިކަމެއްގެ އަޞްލުކަމުގައި އިބްލީސް ނުވޭހެއްޔެވެ!؟ އޭނާ އުފެއްދެވީ الله އެއް ނޫންހެއްޔެވެ؟ الله ތަޢާލާ ޝައިޠާނުން ޚަލްޤުކުރައްވާ ޙައްޤު ތެދުމަގުން މަގުފުރެއްދެވުމަށް އެކަލާނގެ އިރާދަކުރައްވާ ބައެއްގެ ގާތަށް ނުފޮނުއްވާހެއްޔެވެ؟ އޭ މިހިރަ ޤަދަރީއެވެ! ކަލެއަށްވަނީ ކޮން ޙުއްޖަތެއްހެއްޔެވެ؟ އޭ ތައުފީޤުން މަޙްރޫމްވެގެންވާ މިހިރަ މީހާއެވެ! الله ތަޢާލާ މިހެން ވަޙީނުކުރައްވާހެއްޔެވެ!
"وَقَيَّضْنَا لَهُمْ قُرَنَاءَ فَزَيَّنُوا لَهُمْ مَا بَيْنَ أَيْدِيهِمْ وَمَا خَلْفَهُمْ وَحَقَّ عَلَيْهِمُ الْقَوْلُ فِي أُمَمٍ قَدْ خَلَتْ مِنْ قَبْلِهِمْ مِنَ الْجِنِّ وَالْإِنْسِ إِنَّهُمْ كَانُوا خَاسِرِينَ." 28
މާނައީ: "އަދި ތިމަންރަސްކަލާނގެ އެއުރެންނަށް (ޝައިޠާނުންގެ) އެކުވެރިންތަކެއް ލެއްވީމެވެ. ފަހެ، އެ އެކުވެރިން އެއުރެންނަށް، އެއުރެންގެ ކުރިމަތީގައިވާ ކަންތަކާއި، އެއުރެންގެ ފަހަތުގައިވާ ކަންތައް ޒީނަތްތެރިކޮށްދިނެވެ. އަދި އެއުރެންގެކުރިން އިސްވެ ގޮސްފައިވާ (ފުރެދުނު) ޖިންނީންނާއި، އިންސީންގެ އުއްމަތްތަކުގެ ތެރޭގައި އެއުރެންގެ މައްޗަށް ޢަޛާބުގެ ބަސްފުޅު ޙައްޤުވެއްޖެއެވެ. ހަމަކަށަވަރުން، އެއުރެންވީ ގެއްލެނިވިގެންވާ މީހުން ކަމުގައެވެ."**
ދެންފަހެ މިހިރަ ޤަދަރީންގެ ތެރެއިން މީހަކު އޭނާގެ ނުބައި ތައުވީލުތައް ބޭނުންކޮށްގެން އިޢުތިރާޒުކޮށް الله ތަޢާލާ މިހެން ވަޙީކުރެއްވިއޭ ބުނެފިނަމަ:
"مَا أَصَابَكَ مِنْ حَسَنَةٍ فَمِنَ اللَّهِ وَمَا أَصَابَكَ مِنْ سَيِّئَةٍ فَمِنْ نَفْسِكَ..." 29
މާނައީ: "ތިބާޔަށް ލިބިއްޖެ ހެޔޮކަމަކީ، ފަހެ، الله ގެ ޙަޟްރަތުން އައިކަމެކެވެ. އަދި، ތިބާޔަށް ލިބިއްޖެ ދެރަކަމަކީ، ފަހެ، ތިބާގެ އަމިއްލަ ނަފްސުގެ ފަރާތުން އައިކަމެކެވެ..."
އެހެންކަމުން ނުބައިކަންތައްވަނީ الله ތަޢާލާ މިންވަރުކުރައްވާ ޤަދަރުކުރެއްވުމެއް ނެތި އޭނާގެ އަމިއްލަ ނަފްސުންކަމަށް ދަޢުވާކޮށްފިނަމަ އޭނާއަށް ބުނެވޭހުއްޓެވެ: 'އޭ މިހިރަ ޖާހިލެވެ! ހަމަކަށަވަރުން އެބޭކަލެއްގެ މައްޗަށް މިއާޔަތް ބާވައިލެއްވި ކަލޭގެފާނަށް އާޔަތުގެ މާނައާއި ތަފްސީރު ކަލެއަށްވުރެ ރަނގަޅަށް އެނގިގެންވެއެވެ. އަހަރުމެން އިސްވެ ބަޔާންކުރި ޤަދަރު ޘާބިތުކުރުމުގެ ހުރިހާ ކަންތައް ބަޔާންކޮށްދިނީ އެކަލޭގެފާނެވެ. ހަމައެފަދައިން ހިނގާނޭ ކޮންމެ ހެވެއް ނުވަތަ ނުބައެއްވެސް ވަނީ ޤަޟާޤަދަރުންކަން ޘާބިތުކޮށް އަހަރުމެންނާއި ކަލެއަށް އެކަންތައް ބަޔާންކޮށްދިނީ ވަޙީ ބާވައިލެއްވުނުހިނދު ތިއްބެވި ބޭފުޅުންކަމުގައިވާ ޞަޙާބީންނެވެ.'**
އަދިވެސް އޭނާއަށް ބުނެވޭހުއްޓެވެ: 'ކަލެއަށް އެއާޔަތުގެ މާނަ ވިސްނިއްޖެކަމުގައިވާނަމަ އެއާޔަތުން އިޢުތިރާޒުނުކުރީހެވެ. އަދި ޙުއްޖަތްވަނީ ކަލެއާއި ދެކޮޅަށްކަން ކަލެއާއި އެއްކޮޅަކަށް ނޫންކަން އެނގޭހުއްޓެވެ.'
ދެން އެއީ ކިހިނެއްހޭ އޭނާ އަހައިފިނަމަ ބުނެވޭހުއްޓެވެ: الله ތަޢާލާގެ ބަސްފުޅު:
"مَا أَصَابَكَ مِنْ حَسَنَةٍ فَمِنَ اللَّهِ وَمَا أَصَابَكَ مِنْ سَيِّئَةٍ فَمِنْ نَفْسِكَ..." 30
މާނައީ: "ތިބާޔަށް ލިބިއްޖެ ހެޔޮކަމަކީ، ފަހެ، الله ގެ ޙަޟްރަތުން އައިކަމެކެވެ. އަދި، ތިބާޔަށް ލިބިއްޖެ ދެރަކަމަކީ، ފަހެ، ތިބާގެ އަމިއްލަ ނަފްސުގެ ފަރާތުން އައިކަމެކެވެ..."
ފަހެ އެކަންތައް އެމީހަކަށް ޖެއްސެވީ އެކަލާނގެ ނޫންހެއްޔެވެ؟ ހެވެއްވިޔަސް ނުބައެއްވިޔަސްމެއެވެ. އެހެންކަމުން މިހިރަ ޖާހިލުކަލޭގެއެވެ! ވިސްނައިގަންނާށެވެ! الله ތަޢާލާ މިހެން ވަޙީނުކުރައްވާހެއްޔެވެ؟
"مَا أَصَابَ مِنْ مُصِيبَةٍ فِي الْأَرْضِ وَلَا فِي أَنْفُسِكُمْ إِلَّا فِي كِتَابٍ مِنْ قَبْلِ أَنْ نَبْرَأَهَا إِنَّ ذَلِكَ عَلَى اللَّهِ يَسِيرٌ." 31
މާނައީ: "އެއްވެސް މުޞީބާތެއް، ތިމަންރަސްކަލާނގެ އެ މުޞީބާތެއް ވުޖޫދަށް ނެރުއްވުމުގެކުރިން ފޮތެއްގައި (އެބަހީ: ލައުޙުލް މަޙްފޫޡުގައި) ލިޔުއްވާފައިވާ ޙާލުގައި މެނުވީ، ބިމަށްވިޔަސް ނުވަތަ ތިޔަބައިމީހުންގެ އަމިއްލަ ނަފްސުތަކަށްވިޔަސް އައިސް ނުޖެހެއެވެ. ހަމަކަށަވަރުން، އެކަންތަކަކީ الله އަށް ދާދިފަސޭހަ ކަމެކެވެ."**
އަދިވެސް ވަޙީކުރެއްވިއެވެ:
"أَوَلَمْ يَهْدِ لِلَّذِينَ يَرِثُونَ الْأَرْضَ مِنْ بَعْدِ أَهْلِهَا أَنْ لَوْ نَشَاءُ أَصَبْنَاهُمْ بِذُنُوبِهِمْ وَنَطْبَعُ عَلَى قُلُوبِهِمْ فَهُمْ لَا يَسْمَعُونَ." 32
މާނައީ: "ބިމުގެ އަހުލުވެރިންނަށްފަހު، އެ ބިން ވާރުތަވާ މީހުންނަށް ތިމަންރަސްކަލާނގެ އިރާދަކުރައްވާނަމަ، އެއުރެންގެ ފާފަތަކުގެ ސަބަބުން ތިމަންރަސްކަލާނގެ އެއުރެންނަށް ޢަޛާބުދެއްވައިފާނެކަމާއި، އެއުރެންނީ، އަޑުނީވޭ ބަޔަކު ކަމުގައި ވާނޭގޮތުން، އެއުރެންގެ ހިތްތަކުގައި ސިއްކަޖައްސަވައިފާނޭކަން ނޭނގެނީހެއްޔެވެ؟"
ޤުރްއާނުގައި މިފަދަ އާޔަތްތައް ގިނަވެގެންވެއެވެ. އަޅުތަކުންނަށް ކުރިމަތިވާ ކޮންމެ ހެވަކާއި ނުބައެއްވެސް، އެކަމެއް ޖައްސަވަނީ الله ކަމާއި، އަދި އެބައިމީހުންނަށް ޖެހޭނެ ހުރިހާކަމެއްވަނީ އެކަލާނގެ އިސްވެގޮސްފައިވާ ޢިލްމުފުޅުން ލިޔުއްވާ އަހަރުމެން އިސްވެ ބަޔާންކުރިފަދައިން ޤަލަމުން ލިޔެ ޤަދަރުކުރެވިފައިކަމަށް الله ތަޢާލާ އަހަރުމެންނަށް ޚަބަރުދެއްވާތަނެއް ކަލެއަކަށް ނުފެނޭހެއްޔެވެ!'
އެހެންކަމުން އޭ މުސްލިމުންނޭވެ! ތިޔަބައިމީހުން ދެނެގަންނާށެވެ! ފަހެ ޤަދަރީންވަނީ ތައުފީޤުން މަޙްރޫމްވެފައިއެވެ.**
الله ތަޢާލާ އަހަރުމެންނާއި ތިޔަބައިމީހުންނަށް ރަޙްމަތްލައްވާށިއެވެ! ދަންނާށެވެ! الله ތަޢާލާ އެކަލާނގެ އަޅުތަކުންނަށް އަމުރުކުރައްވާފައިވަނީ އެކަލާނގެ ސީދާވެގެންވާ ތެދުމަގަށް ތަބަޢަވުމަށެވެ. އަދި އެމަގުން ކަސިޔާރުވެ ކަނާއަތަށާއި ވާއަތަށް ނުދިޔުމަށެވެ. އެގޮތުން އެކަލާނގެ ވަޙީކުރެއްވިއެވެ:
"وَأَنَّ هَذَا صِرَاطِي مُسْتَقِيمًا فَاتَّبِعُوهُ وَلَا تَتَّبِعُوا السُّبُلَ فَتَفَرَّقَ بِكُمْ عَنْ سَبِيلِهِ ذَلِكُمْ وَصَّاكُمْ بِهِ لَعَلَّكُمْ تَتَّقُونَ." 33
މާނައީ: "އަދި މިއީ ތިމަންރަސްކަލާނގެ ސީދާވެގެންވާ ތެދުމަގެވެ. ފަހެ، އެ މަގަށް ތިޔަބައިމީހުން ތަބަޢަވާށެވެ! (އެނޫން) މަގުމަގަށް ތިޔަބައިމީހުން ތަބަޢަނުވާށެވެ! (އޭރުން) އެކަލާނގެ މަގުން ތިޔަބައިމީހުން ވަކިވަކިވެގެން ހިނގައިދާނެތެވެ. މިކަންތައްތަކަށް، ތިޔަބައިމީހުންނަށް އެކަލާނގެ ވަޞިއްޔަތްކުރެއްވީ، ތިޔަބައިމީހުން ތަޤްވާވެރިވުމަށްޓަކައެވެ."
ދެން އެއަށްފަހު އެކަލާނގެ ވަޙީކުރެއްވިއެވެ:
"لِمَنْ شَاءَ مِنْكُمْ أَنْ يَسْتَقِيمَ." 34
މާނައީ: "ތިޔަބައިމީހުންކުރެ ސީދާވެގަތުމަށް އެދޭ މީހަކަށްޓަކައެވެ."**
ފަހެ ބޭރުފުށުން އެބައިމީހުންނަށް الله ތަޢާލާ އަމުރުކުރައްވާފައިވަނީ އެކަލާނގެ މަގަށް ތަބަޢަވެ ސީދާވެ ޘާބިތުވުމަށެވެ. އަދި ބޭރުފުށުން އެބައިމީހުންނަށް އެކަލާނގެ އިޚްތިޔާރުދެއްވިއެވެ. ދެން އެއަށްފަހު އެކަލާނގެ އެބައިމީހުންނަށް އެންގެވީ: ތިޔަބައިމީހުންނަށް ތެދުމަގުވާކަމެއް ތިމަންއިލާހު އިރާދަނުކުރައްވަނީސް ތިޔަބައިމީހުންނަށް އެކަމެއް ނޭދެވޭނެކަމަށެވެ. އަދި ތިޔަބައިމީހުންގެ އިރާދަ ތަބަޢަވެގެންވަނީ ތިމަންއިލާހުގެ އިރާދަފުޅާއިއެވެ. އެގޮތުން އެކަލާނގެ ވަޙީކުރެއްވިއެވެ:
"وَمَا تَشَاءُونَ إِلَّا أَنْ يَشَاءَ اللَّهُ رَبُّ الْعَالَمِينَ." 35
މާނައީ: "ޢާލަމްތަކުގެ ވެރި الله އިރާދަކުރެއްވުމުން މެނުވީ، ތިޔަބައިމީހުންނަކަށް (އެއްވެސް ކަމެއް) ނޭދެވޭނެތެވެ."
ޝައިޠާނާ އެބައިމީހުންނާއިމެދު ކުޅިވަރުކުޅެފައިވާ ކޮންމެ ޤަދަރީއެއްގެ ޙުއްޖަތް ކެނޑުނީއެވެ. ފަހެ އޭނާވަނީ އޭނާގެ މަގުފުރެދުމުގައި ދެއަތަށް ކެނޑޭޙާލުގައިއެވެ. އެބައިމީހުންނަށް ޖެއްސެވިގެންވާ އިމްތިޙާނުން އަހަރުމެން ސަލާމަތްކުރެއްވި الله އަށް ޙަމްދުހުއްޓެވެ.**
الله ތަޢާލާގެ މޫނުފުޅަށް ބެލުމާއިމެދު އައިސްފައިވާ ޚަބަރު ތެދުކުރުން ބަޔާންވި ބާބު
ހަމަކަށަވަރުން الله ތަޢާލާ، އެކަލާނގެ ޚަލްޤުތަކުން އެކަލާނގެ އިރާދަކުރެއްވި ގޮތަކަށް އިރާދަކުރެއްވި ކަމަކަށް އުފެއްދެވިއެވެ. އަދި އެބައިމީހުންގެ ތެރެއިން ބާއްޖަވެރިންނާއި އަބާއްޖަވެރިން ލެއްވިއެވެ. ދެންފަހެ އަބާއްޖަވެރިކަމުގެ އަހުލުވެރިން މަތިވެރިވެގެންވާ الله އަށް ކާފަރުވެ، އެކަލާނގެ ފިޔަވައި އެހެން ފަރާތްތަކަށް އަޅުކަންކޮށް، އެކަލާނގެ ރަސޫލުންނަށް އުރެދި، އެކަލާނގެ ފޮތްތަކަށް އިންކާރުކުރިއެވެ. ދެންފަހެ އެކަންތަކުގެ މަތީގައި الله ތަޢާލާ އެބައިމީހުން މަރުގެންނެވިއެވެ. ފަހެ އެބައިމީހުންވަނީ އެބައިމީހުންގެ ޤަބުރުތަކުގައި ޢަޛާބު ލިބެނިވި ޙާލުގައިއެވެ. އަދި ޤިޔާމަތްދުވަހު الله ތަޢާލާއަށް ބެލުމުން ފަރުދާކުރެވިގެންނެވެ. އަދި އެބައިމީހުން ދާހުށީ ޖަހަންނަމައަށެވެ. އަދި ޝައިޠާނުންނާއި އެކީ ޢަޛާބުގެ ވައްތަރުތަކުގައި ފުރޮޅިފުރޮޅި އެބައިމީހުން ތިބޭނެއެވެ. އަދި އެބައިމީހުންވަނީ އެތާގައި ދެމިތިބޭ ޙާލުގައިއެވެ.
ދެންފަހެ ބާއްޖަވެރިކަމުގެ އަހުލުވެރިން ދަންނައެ، އެބައިމީހުންނީ الله ގެ ޙަޟްރަތުން އެބައިމީހުންނަށް ހެޔޮކަން އިސްވެގޮސްފައިވާ މީހުންނެވެ. ދެންފަހެ އެބައިމީހުން الله އަށް އީމާންވިއެވެ. އަދި އެކަލާނގެއާއި އެހެން އެއްވެސް ފަރާތަކާއި ބައިވެރިނުކުރެއެވެ. އަދި އެބައިމީހުންގެ ޢަމަލުން އެބައިމީހުންގެ ބަސްތައް ތެދުކުރިއެވެ. ދެންފަހެ އެކަންތަކުގެ މަތީގައި އެކަލާނގެ އެބައިމީހުން މަރުގެންނެވިއެވެ. ފަހެ އެބައިމީހުންވަނީ ޤަބުރުތަކުގައި ނިޢުމަތް ލިބޭ ޙާލުގައިއެވެ. އަދި މަޙްޝަރުކުރެވޭ މައިދާނުގައި އެބައިމީހުންނަށް ހެޔޮޚަބަރުދެވޭނެތެވެ. އަދި الله ތަޢާލާގެ ޙަޟްރަތުގައި ކޮޅަށްހުންނަ ދުވަހު އެބައިމީހުންވަނީ އެބައިމީހުންގެ ލޯތަކުން އެކަލާނގެއަށް ބަލާ ޙާލުގައިއެވެ. ދެން އެއަށްފަހު އެބައިމީހުން ސުވަރުގެއަށް ދާހުއްޓެވެ. އަދި އެބައިމީހުންވަނީ ނިޢުމަތްތަކުގައި އަރާމު ޙާޞިލުކުރާ ޙާލުގައިއެވެ. އަދި ޙޫރުލް ޢީނުންނާއި ކޮނޑާއި ކޮނޑު ޖައްސާ ބައްދައިގެން ތިބޭ ޙާލުގައިއެވެ. އަދި ޒުވާންފުރައިގެ ފިރިހެން ކުދިން އެބައިމީހުންނަށް ޚިދްމަތްކުރާ ޙާލުގައިއެވެ. އަދި އެބައިމީހުންގެ ދީލަތިވަންތަ ސާހިބު އިލާހުގެ އަވަށްޓެރިކަމުގައި ދާއިމަށް ދެމިތިބޭ ޙާލުގައިއެވެ. އަދި އެބައިމީހުންގެ ވެރި ރައްބުގެ ގެކޮޅުގައި އެކަލާނގެއަށް ޒިޔާރަތްކުރާ ޙާލުގައިއެވެ. އަދި އެކަލާނގެ މާތްވެގެންވާ މޫނުފުޅަށް ބެލުމުން ހިތްހަމަޖެހުމާއި އަރާމުލިބޭ ޙާލުގައިއެވެ. އަދި އެކަލާނގެއާއި ވާހަކަދައްކާ ޙާލުގައިއެވެ. އަދި الله ތަޢާލާގެ ޙަޟްރަތުން އެބައިމީހުންނަށްވާ ސަލާމްކުރުމާއި ތަޙިއްޔާއިން މާތްކުރެވޭ ޙާލުގައިއެވެ. އެއީ ފަހެ الله ގެ ފަޟްލަވަންތަކަމެވެ. އެކަލާނގެ އިރާދަކުރެއްވި މީހަކަށް އެކަންތައް ދެއްވައެވެ. الله އީ މަތިވެރިވެގެންވާ ފަޟްލަވަންތަކަމުގެ ވެރި އިލާހެވެ.**
ދެންފަހެ އޭނާގެ ގާތުގައި އެއްވެސް ޢިލްމެއްނުވާ ޖާހިލެއް، ނުވަތަ ތެދުމަގަށް ތައުފީޤު ލިބިގެންނުވާ އަދި ޝައިޠާނާ ކުޅިވަރުކުޅެގެންވާ، އަދި ތައުފީޤު ލިބުމުން މަޙްރޫމްވެގެންވާ މިތިބަ ޖަހްމީންގެ ތެރެއިން ބަޔަކު އިޢުތިރާޒުކޮށް ބުނެފިނަމަ: 'ޤިޔާމަތްދުވަހު މުއުމިނުންނަށް الله ފެންނަނީހޭ!؟'
އޭނާއަށް ބުނެވޭހުއްޓެވެ: 'އާނއެކެވެ. އެކަމުގެ މައްޗަށް الله އަށް ޙަމްދުހުއްޓެވެ.'
ދެންފަހެ ޖަހްމީ ކަލޭގެ ބުނެފިނަމަ: 'މިކަމަކަށް އަހުރެންނެއް އީމާނެއް ނުވަމެވެ.'
އޭނާއަށް ބުނެވޭހުއްޓެވެ: 'މަތިވެރިވެގެންވާ الله އަށް ކަލޭ ތިޔަ ކާފަރުވީއެވެ!'
ދެން އޭނާ ބުނެފިނަމަ: 'ޙުއްޖަތަކީ ކޮބައިހެއްޔެވެ؟'
ބުނެވޭހުއްޓެވެ: 'އެހެނީ ކަލޭ ޤުރްއާނާއި ސުންނަތާއި ޞަޙާބީންގެ ބަސްފުޅާއި މުސްލިމުންގެ ޢިލްމުވެރިންގެ ބަސްފުޅު ރައްދުކޮށްފީމުއެވެ. އަދި މުއުމިނުންގެ މަގު ފިޔަވައި އެހެން މަގަކަށް ތަބަޢަވެއްޖައީމުއެވެ. އަދި ކަލޭ ވާހުށީ الله ތަޢާލާ މިހެން ވަޙީކުރެއްވި މީހުންގެ ތެރެއިންނެވެ:
"وَمَنْ يُشَاقِقِ الرَّسُولَ مِنْ بَعْدِ مَا تَبَيَّنَ لَهُ الْهُدَى وَيَتَّبِعْ غَيْرَ سَبِيلِ الْمُؤْمِنِينَ نُوَلِّهِ مَا تَوَلَّى وَنُصْلِهِ جَهَنَّمَ وَسَاءَتْ مَصِيرًا." 36
މާނައީ: "އަދި، އެމީހަކަށް ތެދުމަގު ބަޔާންވުމަށްފަހު، ރަސޫލާއާއި ދެކޮޅުވެރިވެ، މުއުމިނުންގެ މަގު ނޫން މަގަކަށް ތަބަޢަވާމީހާ (ދަންނާށެވެ!) އެމީހާ އިޚްތިޔާރުކުރި މަގަކަށް ތިމަންރަސްކަލާނގެ އެމީހާ ދޫކޮށްލައްވާ ހުށީމެވެ. އަދި، ތިމަންރަސްކަލާނގެ އެމީހާ ނަރަކަޔަށް ވައްދަވާ ހުށީމެވެ. އެއީ، ނުބައިވެގެންވާ ނިމިދިޔުމެކެވެ."**
(ޤިޔާމަތްދުވަހު މުއުމިނުންނަށް الله ފެންނާނޭކަމަށް ބަޔާންވެގެން އައިސްފައިވާ) މިހިރަ އާޔަތްތަކުގެ ބަޔާންކުރައްވާ އެއްޙަދީޘަށްވުރެ ގިނަ ޙަދީޘް ބަސްފުޅުގައި ތިޔަބައިމީހުންގެ ވެރި ރައްބު ފެންނާނޭކަމަށް އެކަލޭގެފާނު ބަޔާންކުރެއްވިއެވެ. ޞަޙާބީންގެ ޖަމާޢަތެއް އެކަލޭގެފާނުގެ އަރިހުން އެޙަދީޘްތައް ރިވާކުރެއްވިއެވެ. އަދި އެބޭކަލުންގެ އަރިހުން ޢިލްމުވެރިން އެންމެ ފުރިހަމަ ހެޔޮގޮތުގައި އެޙަދީޘްތައް ޤަބޫލުކުރެއްވިއެވެ. އެއީ އެބޭކަލުންގެ އަރިހުން އައިސްފައިވާ ޠަހާރަތާއި ނަމާދާއި ޒަކާތާއި ރޯދައާއި ޙައްޖާއި ޖިހާދާއި ޙަލާލާއި ޙަރާމުގެ ޢިލްމު ޤަބޫލުކުރެއްވިފަދައިންނެވެ. ހަމައެފަދައިން މުއުމިނުންނަށް الله ތަޢާލާ ފެންނާނޭކަމަށް އައިސްފައިވާ ޚަބަރުތައްވެސް އެބޭކަލުން ޤަބޫލުކުރެއްވިއެވެ. އެކަމާއިމެދު އެބޭކަލުން ޝައްކެއް ނުކުރައްވައެވެ. ދެން އެއަށްފަހު އެބޭކަލުން ވިދާޅުވިއެވެ: 'މިޙަދީޘްތައް ރައްދުކޮށްފި މީހާ ފަހެ ކާފަރުވެއްޖެކަން ކަށަވަރެވެ.'**
އެހެންކަމުން ފަހެ އެބޭކަލުންގެ ނަންގަތުމަށް އެއްވެސް އެކަނިވެރިކަމެއް ނުވާ މިހުރިހާ އިމާމުންގެ ބަސްފުޅުތަކަށް އިންކާރުކޮށް، ޤުރްއާނާއި ސުންނަތާއި ޚިލާފުވެ، ޖަހްމާއި ބިޝްރުލް މިއްރީސީއާއި އެފަދަ މީހުންގެ ބަހަށް ރުހިއްޖެމީހާއީ ފަހެ ކާފަރެކެވެ.
ދެންފަހެ ޝައިޠާނާ އެބަޔެއްގެ މައްޗަށް ގަދަވެގަނެ، މަގުފުރެދުމުގައި ދެއަތަށް ކިރިކިރި ތިބި މީހުންގެ ތެރެއިން އާޚިރަތްދުވަހު الله ތަޢާލާ ނުފެންނާނޭކަމަށް ދަޢުވާކުރާ މީހަކު އިޢުތިރާޒުކޮށް، الله ތަޢާލާގެ މިބަސްފުޅުން ޙުއްޖަތް ދައްކައިފިނަމަ:
"لَا تُدْرِكُهُ الْأَبْصَارُ وَهُوَ يُدْرِكُ الْأَبْصَارَ وَهُوَ اللَّطِيفُ الْخَبِيرُ." 37
މާނައީ: "އެކަލާނގެ ޛާތުފުޅު (ދުނިޔެމަތީގައި) ލޯތަކަކަށް ނުފެންނާނެތެވެ. އެކަލާނގެ، އެ ލޯތައް ދެކެވޮޑިގެންވެތެވެ. އަދި އެކަލާނގެއީ، އޯގާވަންތަކަން ބޮޑު، މޮޅަށް ދެނެވޮޑިގެންވާ ރަސްކަލާނގެއެވެ."
ދެންފަހެ މިއާޔަތް ނުބައި ތައުވީލުކޮށް، الله ތަޢާލާ ފެންނާނޭކަމަށް އޭނާ އިންކާރުކޮށްފިނަމަ އޭނާއަށް ބުނެވޭހުއްޓެވެ: 'އޭ މިހިރަ ޖާހިލެވެ! الله ތަޢާލާ އެބޭކަލެއްގެ މައްޗަށް ޚަލްޤުތަކުންގެ މައްޗަށްވާ ޙުއްޖަތެއްގެ ގޮތުގައި ޤުރްއާން ބާވައިލައްވާ، އެކަލޭގެފާނަށް ބާވައިލެއްވުނު ވަޙީ ބަޔާންކޮށްދިނުމަށް އަމުރުކުރެވިގެންވާ ކަލޭގެފާނު ކަލެއަށްވުރެ ބޮޑަށް އެއާޔަތުގެ ތަފްސީރު އެނގިވަޑައިގެންވެއެވެ. އޭ މިހިރަ ޖަހްމީއެވެ! އަހަރުމެންނަށް މިފަދައިން ޙަދީޘްކުރެއްވީ އެކަލޭގެފާނެވެ:
(إِنَّكُمْ سَتَرَوْنَ رَبَّكُمْ، كَمَا تَرَوْنَ هَذَا القَمَرَ...) 38
މާނައީ: "ހަމަކަށަވަރުން ތިޔަބައިމީހުންނަށް މިހިރަ ހަނދު ފެންނަ ފަދައިން ތިޔަބައިމީހުންގެ ވެރި ރައްބު ތިޔަބައިމީހުންނަށް ފެންނާނެތެވެ..."**
ދެންފަހެ އެކަލޭގެފާނު އެކަމަކުން އަހަރުމެންނަށް ޚަބަރުދެއްވި އަހަރުމެންގެ ވެރި ރައްބުގެ ކަރާމާތް އަހަރުމެން ޤަބޫލުކުރީމެވެ. އެއީ އިސްވެ ބަޔާންވެދިޔަ، ޢިލްމުގެ އަހުލުވެރިންގެ ތެރެއިންވާ ޙައްޤުގެ އަހުލުވެރިންގެ ގާތުގައި ޞައްޙަވެގެންވާ ޚަބަރުތަކުގެ މައްޗަށެވެ. ދެން އެއަށްފަހު ޞަޙާބީންނާއި އެބޭކަލުންގެ ފަހުން ތާބިޢީން މިއާޔަތް ތަފްސީރުކުރެއްވީ މިހެންނެވެ:
"وُجُوهٌ يَوْمَئِذٍ نَاضِرَةٌ . إِلَى رَبِّهَا نَاظِرَةٌ." 39
މާނައީ: "އެދުވަހުން މޫނުތަކެއް ރީތިވެ، އަލިވެގެންވެއެވެ. އެ މޫނުތަކުގެ ވެރިރަސްކަލާނގެއަށް ބަލަބަލައި ތިބެއެވެ."
އެބޭކަލުން ތަފްސީރުކުރެއްވީ: الله ތަޢާލާގެ މޫނުފުޅަށް ބެލުމުގެ މާނައެވެ. ކަލޭ ޙުއްޖަތެއްކަމުގައި ތިޔަ ދެއްކި އާޔަތުގެ ތަފްސީރާއި އަދި ޤުރްއާނުގެ ތަފްސީރުގައި އެބޭކަލުން ކަލެއަށްވުރެ މާޢިލްމުވެރިވެ ދަނެގަތުން ފުޅާވެފައި، ތެދުމަގުގައި ހުރުން ބޮޑުވެގެންވެއެވެ.**
އަދި الله ތަޢާލާގެ މިބަސްފުޅުގައިވާ:
"لِلَّذِينَ أَحْسَنُوا الْحُسْنَى وَزِيَادَةٌ..." 40
މާނައީ: "ހެޔޮ ޢަމަލުކުޅަމީހުންނަށް، އެންމެހެޔޮ ޖަޒާ ހުށްޓެވެ. (އެއީ ސުވަރުގެއެވެ.) އަދި އޭގެއިތުރަށްވެސް ހުށްޓެވެ..."
މިބަސްފުޅުގައިވާ އިތުރުކުރެއްވުމުގެ މުރާދަކީ: الله ތަޢާލާގެ މޫނުފުޅަށް ބެލުންކަމަށް ނަބިއްޔާ صلى الله عليه وسلم ތަފްސީރުކުރެއްވިއެވެ. ހަމަ އެފަދައިން އެކަލޭގެފާނުގެ ޞަޙާބީންވެސްމެއެވެ.
ދެންފަހެ ޙައްޤުގެ އަހުލުވެރިން މިޚަބަރުތައް ޤަބޫލުކޮށް ފުދިގަތެވެ. އެއީ الله ތަޢާލާގެ ޙަޟްރަތުން ނަބިއްޔާ صلى الله عليه وسلم ގެންނަވާފައިވާ ޞައްޙަ ޚަބަރުތައް މުތަވާތިރު ވެގެންވުމާއިއެކުގައިއެވެ. އެންމެ ފުރިހަމަވެގެންވާ ރިވެތި ޤަބޫލުކުރުމަކުން ޢިލްމުގެ އަހުލުވެރިންވަނީ އެޚަބަރުތައް ބަލައިގެންފައެވެ. އޭ ޖަހްމީއެވެ! ޙައްޤުގެ އަހުލުވެރިންނަށް ކަލޭ އިޢުތިރާޒުކޮށް ތިޔަ ގެނައި އާޔަތުގެ ތަފްސީރު ކަލެއަށްވުރެ ބޮޑަށް އެބޭކަލުންނަށް އެނގިގެންވެއެވެ.**
ދެންފަހެ މީހަކު ބުނެފިނަމަ: 'الله ތަޢާލާގެ މިބަސްފުޅުގެ ތަފްސީރަކީ ކޮބައިހެއްޔެވެ؟
"لَا تُدْرِكُهُ الْأَبْصَارُ ..." 41
މާނައީ: "އެކަލާނގެ ޛާތުފުޅު ލޯތަކަކަށް ނުފެންނާނެތެވެ..."
އޭނާއަށް ބުނެވޭހުއްޓެވެ: 'ޢިލްމުގެ އަހުލުވެރިންގެ ގާތުގައި އެއާޔަތުގެ މާނައީ: ލޯތައް އެކަލާނގެ ފުރިހަމަ ޢިލްމަކުން ވަށާނުލާނެއެވެ. އަދި އެބައިމީހުންނަށް އެކަލާނގެ ފެންނަހުށީ (ފުރިހަމައަށް ޙަޤީޤަތް ދެނެގަންނަ ފެނުމަކުން) ފެނުމަކާއި ނުލައިއެވެ. އަދި އެބައިމީހުން އެކަލާނގެ ފެނުމާއިމެދު އެއްވެސް ޝައްކެއްނުކުރެއެވެ. އެއީ މީހާ ބުނާފަދައިންނެވެ: 'ތިމަންނައަށް އުޑު ފެނިއްޖެއެވެ.' އޭނާވާނީ އެބަހުގައި ތެދުވެރިއެއްކަމުގައިއެވެ. އެކަމަކު އޭނާއަށް މުޅި އުޑު އެކީ އެކައްޗަކަށް އޭނާ ލޮލުން ފުރިހަމައަކަށް ނުފެނެއެވެ. އަދި އެއީ މީހާ މިހެން ބުނާފަދައިންނެވެ: 'ތިމަންނައަށް ކަނޑު ފެނިއްޖެއެވެ.' އޭނާވާހުށީ ތެދުހަދާކަމުގައިއެވެ. އެކަމަކު އޭނާގެ ލޮލަށް އެކަނޑު އެއްކޮށް (އެތެރެއާއި ބޭރު) ފުރިހަމައަކަށް ވަށައިގެން ނުފެނެއެވެ. ޢިލްމުވެރިން ތަފްސީރު ކުރައްވާފައިވަނީ މިފަދައިންނެވެ. އެއީ ކަލޭ ވިސްނާ ކަމުގައިވާނަމައެވެ.**
الله ޢައްޒަ ވަޖައްލަ ހިނިވަރުނަކުރައްވާކަމަށް އީމާންވުން ބަޔާންކުރެވުނު ބާބު
الله ތަޢާލާ އަހަރުމެންނާއި ތިޔަބައިމީހުންނަށް ބަހާއި ޢަމަލުގައި ތެދުމަގަށް ތައުފީޤު ދެއްވާށިއެވެ! ދަންނާށެވެ! ހަމަކަށަވަރުން الله ތަޢާލާ އެކަލާނގެ ނަފްސުފުޅު ޞިފަކުރައްވާފައިވާ ކަންތަކުން، އަދި الله ގެ ރަސޫލާ صلى الله عليه وسلم އެކަލާނގެ ޞިފަކުރައްވާފައިވާ ކަންތަކުން، އަދި ޞަޙާބީން އެކަލާނގެ ޞިފަކުރައްވާފައިވާ ކަންތަކުން ޙައްޤުގެ އަހުލުވެރިން އެކަލާނގެ ޞިފަކުރެއެވެ. މިއީ (ޤުރްއާނާއި ސުންނަތާއި އަޘަރުތަކަށް) ތަބަޢަވެ، އަލަށް ބިދުޢަ ނުއުފައްދާ ޢިލްމުވެރިންގެ މަންހަޖެވެ. އަދި އެކަމުގައި އެއީ ކީއްވެހޭ ނުބުނެވޭހުއްޓެވެ. އަދި ކިއެއްތަ، އެކަމުގައިވަނީ ބޯލަނބާ ކިޔަމަންތެރިވެ އެކަމަށް އީމާންވުމެވެ. އެއީ الله ތަޢާލާ ހިނިވަރުނަކުރައްވާކަމަށެވެ. ނަބިއްޔާ صلى الله عليه وسلم އާއި އެކަލޭގެފާނުގެ ޞަޙާބީންގެ އަރިހުން ރިވާވެގެންވަނީ އެފަދައިންނެވެ. އަދި ޙައްޤުގެ އަހުލުވެރިންގެ ގާތުގައި އެމީހެއްގެ ޙާލަތާއިމެދު ޘަނާ ނުކިޔޭ މީހެއް މެނުވީ މިކަމަށް އިންކާރުނުކުރާހުއްޓެވެ.
މިހުރިހާ ސުންނަތްތަކަށް އަހަރުމެން އީމާންވަމެވެ. އަދި އެކަމުގައި 'އެއީ ކިހިނެއްހޭ' އޭ ނުބުނަމެވެ. އަހަރުމެންގެ ގާތަށް މިސުންނަތްތައް ގެނައި މީހުންނީ، އަހަރުމެންގެ ގާތަށް ޠަހާރަތާއި ނަމާދާއި ޒަކާތާއި ރޯދައާއި ޙައްޖާއި އަދި އެނޫންވެސް ޙަރާމް ޙަލާލްގެ ޙުކުމްތަކުގެ ސުންނަތްތައް ފޯރުކޮށްދިން މީހުންނެވެ. ފުރިހަމަވެގެންވާ ރިވެތި ޤަބޫލުކުރުމަކުން ޢިލްމުވެރިން އެސުންނަތްތައް އެބޭކަލުންގެ އަރިހުން ޤަބޫލުކުރިއެވެ. އަދި މުޢުތަޒިލީންގެ މަޛްހަބަށް ދާ މީހަކު މެނުވީ މިސުންނަތްތައް ރައްދުނުކުރާހުއްޓެވެ. ފަހެ އެސުންނަތްތަކަށް އިޢުތިރާޒުކޮށް ނުވަތަ ރައްދުކޮށް ނުވަތަ 'އެއީ ކިހިނެއްހޭ' ބުނާ މީހަކަށް ފަހެ ތިޔަބައިމީހުން ތުހުމަތުކޮށް ހުށިޔާރުވެ އެމީހަކާއިމެދު އިންޛާރުދޭށެވެ.**
ޙުލޫލީންގެ މަޛްހަބުތަކާއިމެދު އިންޛާރުދިނުމުގެ ބާބު
ފަހެ އަހުރެންގެ މުއުމިނު އަޚުންތަކަށް ޙުލޫލީންގެ މަޛްހަބާއިމެދު އިންޛާރުދެމެވެ. އެބައިމީހުންނީ ޝައިޠާނާ އެބައިމީހުންނާއިމެދު ކުޅެ، ދެން ޢިލްމުގެ އަހުލުވެރިންގެ މަގުން އެބައިމީހުންގެ ނުބައި މަޛްހަބާއިގެން ނިކުމެގަތް ބައެކެވެ.
އެބައިމީހުންގެ މަޛްހަބުތަކަކީ ހުތުރުވެގެންވާ މަޛްހަބުތަކެކެވެ. ފިތުނާގައި ޖެހި ހަލާކުވެގެންވާ ކޮންމެ މީހަކު މެނުވީ އެމަޛްހަބުތަކަށް ނުވަންނަހުއްޓެވެ. އެބައިމީހުން ދަޢުވާކުރަނީ الله ތަޢާލާވަނީ ކޮންމެ އެއްޗެއްގައި ވުޖޫދުވެ ހިމެނިގެންކަމަށެވެ. އެގޮތަށްގޮސް އެބައިމީހުންގެ ނުބައިވެގެންވާ މަޛްހަބުގެ ސަބަބުން ބުއްދިވެރި ޢިލްމުވެރިން އިންކާރުކުރައްވާ ވާހަކަތަކަކުން އެބައިމީހުން الله ތަޢާލާއާއިމެދު ވާހަކަދެއްކުމަށް ނިކުމެގަތެވެ.
ޤުރްއާނުގެ އާޔަތެއް، އަދި ސުންނަތެއް، އަދި ޞަޙާބީންގެ ބަސްފުޅެއް، އަދި މުސްލިމުންގެ އިމާމުންގެ ބަސްފުޅެއްވެސް އެބައިމީހުންގެ ބަހާއި ދިމާނުވެއެވެ. އެބައިމީހުންގެ ހުތުރުވެގެންވާ ޢަމަލުތައް ބަޔާންކުރުމަށް އަހުރެން ޖެހިލުންވެ (ބިރުވެތިވަމެވެ.) އެއީ މަތިވެރިވެގެންވާ الله ތަޢާލާ ހުސްޠާހިރުވަންތަ ކަމަށްޓަކައިއެވެ. އެއީ އިބްނުލް މުބާރަކު رحمه الله ވިދާޅުވެފައިވާ ފަދައިންނެވެ:
(إِنَّا لَنَسْتَطِيعُ أَنْ نَحْكِيَ كَلَامَ الْيَهُودِ وَالنَّصَارَى، وَلَا نَسْتَطِيعُ أَنْ نَحْكِيَ كَلَامَ الْجَهْمِيَّةِ.) 42
މާނައީ: "ހަމަކަށަވަރުން އަހަރުމެންނަށް ޔަހޫދީންނާއި ނަޞާރާއިންގެ ބަސްތައް ކިޔާދޭން ކެރެއެވެ. އެކަމަކު ޖަހްމީންގެ ވާހަކަތައް ކިޔާދޭކަށް އަހަރުމެން ކުޅަދާނަވެގެންނުވެއެވެ."**
ދެން އެއަށްފަހު އެބައިމީހުންގެ ނުބައިވެގެންވާ މަޛްހަބަށް އިންކާރުކުރެވިއްޖެއްޔާ އެބައިމީހުން ބުނެއެވެ: 'އަހަރުމެންނަށް الله ތަޢާލާގެ ފޮތުން ޙުއްޖަތް (ދަލީލު)ވެއެވެ.'
ދެން އެބައިމީހުންނަށް ބުނެވިއްޖެނަމަ: 'ތިޔަ ޙުއްޖަތަކީ ކޮބައިހެއްޔެވެ؟'
އެބައިމީހުން ބުނެއެވެ: 'الله ތަޢާލާ ވަޙީކުރެއްވިއެވެ:
"...مَا يَكُونُ مِنْ نَجْوَى ثَلَاثَةٍ إِلَّا هُوَ رَابِعُهُمْ وَلَا خَمْسَةٍ إِلَّا هُوَ سَادِسُهُمْ وَلَا أَدْنَى مِنْ ذَلِكَ وَلَا أَكْثَرَ إِلَّا هُوَ مَعَهُمْ أَيْنَ مَا كَانُوا..." 43
މާނައީ: "...ތިންމީހަކު ސިއްރު ސައްލާއެއް ކުރާހިނދު، އެއުރެންގެ ހަތަރުވަނަޔަށް އެކަލާނގެ ވޮޑިގެންނުވާ އެއްވެސް ސައްލާއެއް ނުވެތެވެ. އަދި ފަސްމީހަކު ސައްލާ ކުރާހިނދު، ހަވަނަޔަށް އެކަލާނގެ ވޮޑިގެންނުވާ އެއްވެސް ސައްލާއެއް ނުވެތެވެ. އަދި އެއަށްވުރެ މަދު، ނުވަތަ ގިނަ ޢަދަދަކަށް ކޮންމެ ތަނެއްގައި އެއުރެންވިޔަސް، އެއުރެންނާއެކު الله ވޮޑިގެންނުވާ ތަނެއްނުވެއެވެ..."**
އަދިވެސް ވަޙީކުރެއްވިއެވެ:
"هُوَ الَّذِي خَلَقَ السَّمَاوَاتِ وَالْأَرْضَ فِي سِتَّةِ أَيَّامٍ ثُمَّ اسْتَوَى عَلَى الْعَرْشِ يَعْلَمُ مَا يَلِجُ فِي الْأَرْضِ وَمَا يَخْرُجُ مِنْهَا وَمَا يَنْزِلُ مِنَ السَّمَاءِ وَمَا يَعْرُجُ فِيهَا وَهُوَ مَعَكُمْ أَيْنَ مَا كُنْتُمْ..." 44
މާނައީ: "އެކަލާނގެއީ، އުޑުތަކާއި، ބިން، ހަ ދުވަހުގެ ތެރޭގައި ހެއްދެވި ރަސްކަލާނގެއެވެ. ދެން އެކަލާނގެ ޢަރުޝިގެ މައްޗަށް އަރާވޮޑިގެންނެވިއެވެ. ބިމުގެތެރެޔަށް ވަންނަ ތަކެއްޗާއި، އެ ބިމުން ނުކުންނަ ތަކެއްޗާއި، އުޑުން ފައިބާ އެއްޗަކާއި، އެ އުޑަށް އަރައިގެންދާ އެއްޗެއް އެކަލާނގެ ދެނެވޮޑިގެންވެތެވެ. އަދި ތިޔަބައިމީހުންވީ ކޮންމެތަނެއްގައި، ތިޔަބައިމީހުންނާއެކު، އެކަލާނގެ ވޮޑިގެންވެތެވެ..."
ދެންފަހެ އެބައިމީހުން ކުރި (ބާޠިލު) ތައުވީލު ބޭނުންކޮށްގެން އަޑުއަހާ މީހާއަށް އޮޅުވާލިއެވެ. އަދި އެބައިމީހުންގެ ނަފްސުތައް އެދޭގޮތަށް ޤުރްއާން ތަފްސީރުކުރިއެވެ. ދެންފަހެ އެބައިމީހުން މަގުފުރެދިގެން ދިޔައެވެ. އަދި އެހެންމީހުންވެސް މަގުފުރެއްދިއެވެ. ޢިލްމު އެނގިގެންނުވާ މީހުންގެ ތެރެއިން މީހަކު އެބައިމީހުންގެ އަޑުއަހައިފިނަމަ ކަންތައްވަނީ އެބައިމީހުން އެބުނާފަދައިންކަމަށް، އަދި ޢިލްމުގެ އަހުލުވެރިން ތަފްސީރުކުރެއްވި ގޮތަކަށް ނޫންކަމަށް ހީކުރީހެވެ.**
ފަހެ ޢިލްމުގެ އަހުލުވެރިން ޤަބޫލުކުރާގޮތަކީ الله ތަޢާލާވަނީ އެކަލާނގެ އުޑުތަކުގެ މަތީގައި އެކަލާނގެ ޢަރުޝިގެ މަތީގައި ކަމަށެވެ. އަދި އެކަލާނގެ ޢިލްމުފުޅުވަނީ ހުރިހާ އެއްޗެއް ވަށާލެވިގެންނެވެ. މަތީގައިވާ އުޑުތަކުގައި އެކަލާނގެ އުފައްދަވާފައިވާހާ އެއްޗަކާއި، ހަތް ބިމުގައިއާއި އެދެމެދުގައި ވާހާ އެއްޗަކާއި، އަދި ފަސްގަނޑުގެ ދަށުގައި ވާހާ އެއްޗެއްވަނީ އެކަލާނގެ ޢިލްމުފުޅުން ވަށާލެވިގެންނެވެ. ސިއްރާއި ފާޅުގައިވާހާ އެއްޗެއް އެކަލާނގެ ދެނެވޮޑިގެންވެއެވެ. ލޮލުގެ ޚިޔާނާތްތެރި ބެލުންތަކާއި ހިތްތަކުގައި ފޮރުވައިގެންވާހާ އެއްޗެއް އެކަލާނގެ ދެނެވޮޑިގެންވެއެވެ. އަދި ހިތަށްއަރާ ފިކުރުތަކާއި ޤަޞްދުކޮށް ޢަޒުމްކަނޑައަޅާ ކަންތައްވެސް އެކަލާނގެ ދެނެވޮޑިގެންވެއެވެ. އަދި ނަފްސުތައް ވަސްވާސްލައިދޭ ކަންތައްވެސް ދެނެވޮޑިގެންވެއެވެ. އެކަލާނގެ އަޑުއައްސަވާ ބައްލަވާވޮޑިގެންވެއެވެ. އުޑުތަކާއި ބިންތަކާއި އެދެމެދުގައިވާހާ ތަކެތީގެ ތެރެއިން ޛައްރެއްގެ މިންވަރުވެސް އެކަލާނގެއަށް ވަންހަނާވެގެންނުވެއެވެ. އެހުރިހާ އެއްޗެއްގެ ޢިލްމު އެންމެ ފުރިހަމައަށް ދެނެވޮޑިގެންވާޙާލުގައި މެނުވީ އެކަލާނގެ ނުވެއެވެ. އެއީ އެކަލާނގެ ޢަރުޝީގެ މަތީގައި ވޮޑިގެންވާ ޙާލުގައިއެވެ. އެންމެ މަތިވެރި މަތީގައިވާ އިލާހުގެ ހުސްޠާހިރުވަންތަކަމާއެވެ! އެކަލާނގެ ޙަޟްރަތަށް އަޅުތަކުންގެ ޢަމަލުތައް އުފުއްލެވެއެވެ. އެއީ ރޭގަނޑާއި ދުވާލު އެޢަމަލުތައް އެކަލާނގެ ޙަޟްރަތަށް އުފުއްލަވާ މަލާއިކަތުންނަށްވުރެ ވެސް ބޮޑަށް އެޢަމަލުތައް އެކަލާނގެ ދެނެވޮޑިގެންވާ ޙާލުގައިއެވެ.
ދެންފަހެ ބުނާ މީހަކު ބުނެފިނަމަ: 'އެހެންވިއްޔާ އެބައިމީހުން ޙުއްޖަތެއްކަމުގައި ނަގާ އެކަލާނގެ މިބަސްފުޅުގެ މާނައަކީ ކޮބައިހެއްޔެވެ؟
"...مَا يَكُونُ مِنْ نَجْوَى ثَلَاثَةٍ إِلَّا هُوَ رَابِعُهُمْ وَلَا خَمْسَةٍ إِلَّا هُوَ سَادِسُهُمْ وَلَا أَدْنَى مِنْ ذَلِكَ وَلَا أَكْثَرَ إِلَّا هُوَ مَعَهُمْ أَيْنَ مَا كَانُوا..." 45
މާނައީ: "...ތިންމީހަކު ސިއްރު ސައްލާއެއް ކުރާހިނދު، އެއުރެންގެ ހަތަރުވަނަޔަށް އެކަލާނގެ ވޮޑިގެންނުވާ އެއްވެސް ސައްލާއެއް ނުވެތެވެ. އަދި ފަސްމީހަކު ސައްލާ ކުރާހިނދު، ހަވަނަޔަށް އެކަލާނގެ ވޮޑިގެންނުވާ އެއްވެސް ސައްލާއެއް ނުވެތެވެ. އަދި އެއަށްވުރެ މަދު، ނުވަތަ ގިނަ ޢަދަދަކަށް ކޮންމެ ތަނެއްގައި އެއުރެންވިޔަސް، އެއުރެންނާއެކު الله ވޮޑިގެންނުވާ ތަނެއްނުވެއެވެ..."**
އޭނާއަށް ބުނެވޭހުއްޓެވެ: 'އެއީ އެކަލާނގެ ޢިލްމުފުޅެވެ. الله ޢައްޒަ ވަޖައްލަވަނީ ޢަރުޝިގެ މަތީގައިއެވެ. އަދި އެކަލާނގެ ޢިލްމުފުޅުވަނީ އެބައިމީހުންނާއި އަދި ހުރިހާ ތަކެތި ވަށާލެވިގެންނެވެ. އެއީ ޢިލްމުގެ އަހުލުވެރިން އެއާޔަތް ތަފްސީރު ކުރެއްވިގޮތެވެ. އަދި އެއާޔަތުގެ ކުރީކޮޅާއި ފަހުކޮޅުވެސް ދަލީލުކޮށްދެނީ އެއީ އެކަލާނގެ ޢިލްމުފުޅުކަމަށެވެ.'
ދެން އެއީ ކިހިނެއްހޭ އޭނާ ބުނެފިނަމަ ބުނެވޭހުއްޓެވެ: 'الله ތަޢާލާ ވަޙީކުރެއްވިއެވެ:
"أَلَمْ تَرَ أَنَّ اللَّهَ يَعْلَمُ مَا فِي السَّمَاوَاتِ وَمَا فِي الْأَرْضِ مَا يَكُونُ مِنْ نَجْوَى ثَلَاثَةٍ إِلَّا هُوَ رَابِعُهُمْ..." 46
މާނައީ: "އުޑުތަކާއި، ބިމުގައިވާހާ ތަކެއްޗާއި، ވާހާކަމެއް الله ދެނެވޮޑިގެންވާކަން ކަލޭގެފާނު ދެނެވަޑައިނުގަންނަވަމުތޯއެވެ؟ ތިންމީހަކު ސިއްރު ސައްލާއެއް ކުރާހިނދު، އެއުރެންގެ ހަތަރުވަނަޔަށް އެކަލާނގެ ވޮޑިގެންނުވާ އެއްވެސް ސައްލާއެއް ނުވެތެވެ..."
އެއީ އާޔަތުގެ ފަހުކޮޅާއި ހަމައަށެވެ:
"...ثُمَّ يُنَبِّئُهُمْ بِمَا عَمِلُوا يَوْمَ الْقِيَامَةِ إِنَّ اللَّهَ بِكُلِّ شَيْءٍ عَلِيمٌ." 47
މާނައީ: "...ދެން އެއުރެން ކޮށްއުޅުނު ޢަމަލުތަކުގެ ވާހަކައިން ޤިޔާމަތްދުވަހުން އެއުރެންނަށް އެކަލާނގެ ޚަބަރު އަންގަވާނެތެވެ. ހަމަކަށަވަރުން، الله އީ، ކޮންމެކަމެއް މޮޅަށް ދެނެވޮޑިގެންވާ ރަސްކަލާނގެއެވެ."**
އެހެންކަމުން އެކަލާނގެ އެއާޔަތް ފައްޓަވާފައިވަނީ ޢިލްމުންނެވެ. އަދި އާޔަތް ނިންމެވީވެސް ޢިލްމުންނެވެ. އެހެންކަމުން އެކަލާނގެ ޢިލްމުފުޅުވަނީ ހުރިހާ ޚަލްޤުތަކުން ވަށާލައިގެންނެވެ. އެއީ އެކަލާނގެ ޢަރުޝީގެ މަތީގައި ވާޙާލުގައިއެވެ. މުސްލިމުންގެ ބަހަކީ މިއެވެ.'
އަދިވެސް ޙުލޫލީން ދަލީލެއްގެ ގޮތުގައި ނަގާ، ޢިލްމެއްނެތް މީހުންނަށް އޮޅުވާލުމަށް ބޭނުންކުރާ އާޔަތްތަކުގައި ތެރޭގައި މިއާޔަތްވެއެވެ:
"هُوَ الْأَوَّلُ وَالْآخِرُ وَالظَّاهِرُ وَالْبَاطِنُ وَهُوَ بِكُلِّ شَيْءٍ عَلِيمٌ." 48
މާނައީ: "އެކަލާނގެއީ، (ފެށުމެއްނެތި) އިސްވެވޮޑިގެންވާ ރަސްކަލާނގެއެވެ. އަދި (ނިމުމެއްނެތި) ފަސްވެވޮޑިގެންވާ ރަސްކަލާނގެއެވެ. އަދި ފާޅުވެވޮޑިގެންވާ ރަސްކަލާނގެއެވެ. އަދި ކައިރިވެވޮޑިގެންވާ ވަންހަނާވެވޮޑިގެންވާ ރަސްކަލާނގެއެވެ. އަދި އެކަލާނގެއީ، ކޮންމެކަމެއް މޮޅަށް ދެނެވޮޑިގެންވާ ރަސްކަލާނގެއެވެ."
ޢިލްމުގެ އަހުލުވެރިން މިއާޔަތް ތަފްސީރުކުރެއްވީ މިފަދައިންނެވެ: އެކަލާނގެއީ ހުރިހާ އެއްޗެއް ދިރުމާއި މަރުވުމުގެ ކުރީގައި އެންމެ ފުރަތަމައިން ވޮޑިގެންވާ، އަދި ޚަލްޤުތަކުންގެ ފަހުން އެންމެފަހުން ވޮޑިގެންވާ، ހުރިހާ އެއްޗެއްގެ މަތީގައި -އެބަހީ އުޑުތަކުގެ މަތީގައި- ވޮޑިގެންވާ، ހުރިހާ އެއްޗެއްގެ ދަށުގައި ބިންތަކުގެ ދަށުގައިވާ ތަކެތި ދެނެވޮޑިގެންވާޙާލު ވޮޑިގެންވާ އިލާހެވެ. މިކަމަށް ދަލީލުކޮށްދެނީ އާޔަތުގެ ފަހުކޮޅުގައިވާ ބަސްފުޅެވެ:
"...وَهُوَ بِكُلِّ شَيْءٍ عَلِيمٌ." 49
މާނައީ: "...އަދި އެކަލާނގެއީ، ކޮންމެކަމެއް މޮޅަށް ދެނެވޮޑިގެންވާ ރަސްކަލާނގެއެވެ."**
އަދިވެސް ޢިލްމެއްނެތް މީހުންނަށް އޮޅުވާލާ، އެބައިމީހުން ޙުއްޖަތެއްގެ ގޮތުގައި ދައްކާ އާޔަތަކީ އެކަލާނގެ މިބަސްފުޅެވެ:
"وَهُوَ اللَّهُ فِي السَّمَاوَاتِ وَفِي الْأَرْضِ..." 50
މާނައީ: "އެކަލާނގެއީ، އުޑުތަކާއި ބިމުގައިވާ، الله އެވެ..."
އަދި މިބަސްފުޅެވެ:
"وَهُوَ الَّذِي فِي السَّمَاءِ إِلَهٌ وَفِي الْأَرْضِ إِلَهٌ..." 51
މާނައީ: "އުޑުގައިވެސް އިލާހަކީ އެކަލާނގެއެވެ. އަދި ބިމުގައިވެސް އިލާހަކީ އެކަލާނގެއެވެ..."**
މިހުރިހާ ކަމަކުންވެސް އެބައިމީހުން އެދިގެންއުޅެނީ ފިތުނަވެރިކަމެވެ. އެއީ އެކަލާނގެ ވަޙީކުރެއްވިފަދައިންނެވެ:
"...فَيَتَّبِعُونَ مَا تَشَابَهَ مِنْهُ ابْتِغَاءَ الْفِتْنَةِ وَابْتِغَاءَ تَأْوِيلِهِ وَمَا يَعْلَمُ تَأْوِيلَهُ إِلَّا اللَّهُ..." 52
މާނައީ: "...ފަހެ، އެއުރެން ފިތުނަ އުފެއްދުމުގެ ބޭނުމުގައްޔާއި، އެ އާޔަތްތައް އެކިގޮތްގޮތަށް މާނަކުރުމުގެ ބޭނުމުގައި، އެ ފޮތުގެ ތެރޭގައި މުތަޝާބިހު އާޔަތްތައް ނަގައި، އޭގައި ހިފަހައްޓަތެވެ..."
ޙައްޤުގެ އަހުލުވެރިންގެ ތެރެއިން ޢިލްމުގެ އަހުލުވެރިންކައިރި:
"وَهُوَ اللَّهُ فِي السَّمَاوَاتِ وَفِي الْأَرْضِ يَعْلَمُ سِرَّكُمْ وَجَهْرَكُمْ وَيَعْلَمُ مَا تَكْسِبُونَ." 53
މާނައީ: "އެކަލާނގެއީ، އުޑުތަކާއި ބިމުގައިވާ، الله އެވެ. ތިޔަބައިމީހުން ސިއްރުކުރާ ކަންތަކާއި، ތިޔަބައިމީހުން ފާޅުކުރާ ކަންތައް އެކަލާނގެ ދެނެވޮޑިގެންވެތެވެ. އަދި ތިޔަބައިމީހުން، ހޯދައިގަންނަ ކަންތައް އެކަލާނގެ ދެނެވޮޑިގެންވެތެވެ."**
މިއާޔަތުގެ ތަފްސީރުވަނީ ޢިލްމުގެ އަހުލުވެރިން ވިދާޅުވިފަދައިން، ސުންނަތްތައް އެޚަބަރުތަކައިގެން އައި ކަންތައްކަމުގައިވާ: الله ތަޢާލާ އެކަލާނގެ ޢަރުޝިގެ މަތީގައި ވޮޑިގެންވުމާއި، އަދި އެކަލާނގެ ޢިލްމުފުޅު ހުރިހާ އެއްޗެއް ވަށާލައިގެންވާކަމެވެ. ތިޔަބައިމީހުން ސިއްރުކުރާ ކަންތަކާއި ފާޅުކުރާ ކަންތައް އެކަލާނގެ ދެނެވޮޑިގެންވެއެވެ. އަދި ބަސްތަކުގެ ތެރެއިން ފާޅުވެގެންވާ ބަސްތަކާއި ތިޔަބައިމީހުން ވަންހަނާކުރާ ބަސްތައްވެސް އެކަލާނގެ ދެނެވޮޑިގެންވެއެވެ.
އަދި އެކަލާނގެ ބަސްފުޅުގައިވާ:
"وَهُوَ الَّذِي فِي السَّمَاءِ إِلَهٌ وَفِي الْأَرْضِ إِلَهٌ..." 54
މާނައީ: "އުޑުގައިވެސް އިލާހަކީ އެކަލާނގެއެވެ. އަދި ބިމުގައިވެސް އިލާހަކީ އެކަލާނގެއެވެ..."
މިއާޔަތުގެ މާނައީ: އެކަލާނގެއީ އުޑުތަކުގައިވާހާ އެއްޗެއްގެ (އަޅުކަންވެވޭ) އިލާހުކަމާއި، އަދި ބިމުގައިވާހާ އެއްޗެއްގެ އިލާހުކަމެވެ. އުޑުތަކުގައި އަޅުކަންވެވޭ އިލާހެވެ. އަދި ބިމުގައިވެސް އަޅުކަންވެވޭ އިލާހެވެ. ޢިލްމުވެރިން ތަފްސީރުކުރައްވާފައިވަނީ މިގޮތަށެވެ.**
އަހުރެން މިބަޔާންކުރި ކަންތަކުގައި ޙައްޤުގެ އަހުލުވެރިންނަށް ފުދޭ މިންވަރުވެއެވެ. އެއީ ޙައްޤުގެ އަހުލުވެރިންނަށް އޮތް ރަޙުމަކަށްޓަކައިއެވެ. އެއީ ބާޠިލުގެ އަހުލުވެރިންގެ އޮޅުވާލުންތައް ޙައްޤުގެ އަހުލުވެރިންގެ ހިތްތަކުގެ ތެރެއަށް ނުވަނުމަށެވެ. އެބާޠިލުގެ އަހުލުވެރިންނީ އެބައިމީހުންގެ ހުތުރުވެގެންވާ މަޛްހަބުން ޅަފުރައިގެ ޒުވާން ފިރިހެންކުދިން ލަވަކިޔާ އަޑުއެހުމަށް ލެނބޭ ބައެކެވެ. އަދި އެކުދިންނަށް ބެލުމުން އެބައިމީހުން ލައްޛަތު ހޯދައިގަނެއެވެ. އަދި ދުވަސްވެފައިހުރި މީހެއްގެ އަޑުއަހަން އެބައިމީހުން ލޯބިނުކުރެއެވެ. އަދި އެބައިމީހުން ނަށާ ދުންމާރިފުމެ ހަދައެވެ. ޝައިޠާނާވަނީ އެބައިމީހުންގެ މައްޗަށް ގަދަވެގަނެ ކުޅިވަރު ކުޅެލާފައެވެ. އެބައިމީހުންވަނީ ޙައްޤާއި ޚިލާފުވެގެންނެވެ. އެބައިމީހުންގެ ޢަމަލުތަކުގައި ޤުރްއާނަށް، އަދި ސުންނަތަށް، އަދި ޞަޙާބީންގެ ބަހަކަށް، އަދި ޞަޙާބީންނަށް އިޙްސާންތެރިކަމާއިއެކީ ތަބަޢަވީ ބޭކަލުންގެ ބަހަކަށް، އަދި މުސްލިމުންގެ އިމާމުންކުރެ އިމާމެއްގެ ބަހަކަށްވެސް ރުޖޫޢަނުވެއެވެ. އަދި އެބައިމީހުން ފޮރުވާ ވަންހަނާކޮށްގެން އުޅޭ ބަލާވެރިކަން އަދި މާހުތުރުވެރިވެގެންވެއެވެ. އެކަންތަކުގެ ވާހަކަ ބަޔާންކުރުން އެކަށީގެންވެސްނުވެއެވެ. އެބައިމީހުން ދަޢުވާކުރަނީ މިއީ އެބައިމީހުން ދީނުގެ ގޮތުގައި ޤަބޫލުކުރާ ދީންކަމަށެވެ. އެބައިމީހުން އެތިބި ކަންތަކުގެ ހުތުރުކަމުން އަހަރުމެން الله ތަޢާލާގެ ޙަޟްރަތުން ރައްކާތެރިކަމަށް އެދެމެވެ. އަދި ސީދާވެގެންވާ ތެދުމަށް ތައުފީޤުދެއްވުމަށް އަހަރުމެން އެކަލާނގެ ޙަޟްރަތުން އެދެމެވެ. އެކަލާނގެއީ އައްސަވާވޮޑިގެންވާ ކައިރީގައި ވޮޑިގެންވާ އިލާހެވެ.**
الله ޢައްޒަ ވަޖައްލަ މޫސާ عليه السلام އާއި ވާހަކަދެއްކެވިކަން ތެދުކޮށް އީމާންވުން ނަންގަނެވުނު ބާބު
ހަމަކަށަވަރުން ފަހެ މުސްލިމެއްކަމުގައި ދަޢުވާކޮށް، ދެން الله ތަޢާލާ މޫސާގެފާނާއި ވާހަކަނުދައްކަވާ ކަމަށް ބުނެފި މީހާ ފަހެ ކާފަރުވެއްޖެއެވެ. އޭނާއަށް ތައުބާލައިދެވޭ ހުއްޓެވެ. އަދި ތައުބާނުވެއްޖެއްޔާ ޤަތުލުކޮށްލެވޭހުށިކަމެވެ.
ބުނެވޭހުއްޓެވެ: އެހެނީ އޭނާ ޤުރްއާން ރައްދުކޮށް އިންކާރުކޮށް، އަދި ސުންނަތް ރައްދުކޮށް، އަދި މުސްލިމުންގެ ހުރިހާ ޢިލްމުވެރިންނާއި ޚިލާފުވެ، ޙައްޤުމަގުން އެއްކިބާވެއްޖެއެވެ.
ޤުރްއާނުން އޭނާގެ މައްޗަށްވާ ޙުއްޖަތަކީ الله ތަޢާލާގެ ބަސްފުޅެވެ:
"...وَكَلَّمَ اللَّهُ مُوسَى تَكْلِيمًا." 55
މާނައީ: "އަދި (މެދުވެރިއެއްނެތި) މޫސާގެފާނަށް الله ވާހަކަދެއްކެވިއެވެ."
އަދިވެސް ވަޙީކުރެއްވިއެވެ:
"فَلَمَّا أَتَاهَا نُودِيَ مِنْ شَاطِئِ الْوَادِ الْأَيْمَنِ فِي الْبُقْعَةِ الْمُبَارَكَةِ مِنَ الشَّجَرَةِ أَنْ يَا مُوسَى إِنِّي أَنَا اللَّهُ رَبُّ الْعَالَمِينَ." 56
މާނައީ: "ފަހެ، އެކަލޭގެފާނު އެ އަލިފާންގަނޑުގެ ކައިރިޔަށް ވަޑައިގަތްހިނދު، ވާދީގެ ކަނާތްފަރާތުގައިވާ ބަރަކާތްތެރި ތަނަކުން ގަހެއްގެ ތެރެއިން އެކަލޭގެފާނަށް ނިދާއިއްވެވުނެވެ. އޭ މޫސާއެވެ! ހަމަކަށަވަރުން، ތިމަންރަސްކަލާނގެއީ، الله އެވެ. ޢާލަމްތަކުގެ ވެރި ރައްބެވެ."**
އެހެންކަމުން ފަހެ، الله ތަޢާލާ މޫސާގެފާނާއި ވާހަކަނުދައްކަވާކަމަށް ދަޢުވާކޮށްފިމީހާ ޤުރްއާނުގެ ނައްޞު ރައްދުކޮށްފިއެވެ. އަދި މަތިވެރިވެގެންވާ الله އަށް ކާފަރުވެއްޖެއެވެ.
ދެންފަހެ އެބައިމީހުންގެ ތެރެއިން މީހަކު ބުނެފިނަމަ: 'ހަކަމަށަވަރުން الله ތަޢާލާ ގަހުގައި ބަސްފުޅުތަކެއް ޚަލްޤުކުރެއްވިއެވެ. ދެން އެބަސްތައް މޫސާގެފާނާއި ވާހަކަދެއްކެވީއެވެ.'
އޭނާއަށް ބުނެވޭހުއްޓެވެ: 'ކުފުރަކީ މިއެވެ. އެހެނީ އޭނާ އެދަޢުވާކުރަނީ (الله ގެ) ބަސްފުޅު (ކަލާމްފުޅަކީ) މަޚްލޫޤެއްކަމަށެވެ. الله ތަޢާލާ އެކަމުން ދުރުވެ މަތިވެރިވެވޮޑިގެންވެއެވެ. އަދި އޭނާއަށް އެދަޢުވާކުރެވެނީ މަޚްލޫޤެއް ރުބޫބިއްޔަތުކަމަށް ދަޢުވާކުރަނީކަމަށެވެ. މިއީ އެންމެ ހުތުރުކަންބޮޑު، ނުބައިވެގެންވާ ބަސްތަކުގެ ތެރޭގައިވާ ބަހެކެވެ.'**
އަދިވެސް އޭނާއަށް ބުނެވޭހުއްޓެވެ: 'އޭ މިހިރަ މުލްޙިދެވެ! الله ފިޔަވައި އެހެން ފަރާތަކަށް 'ހަމަކަށަވަރުން ތިމަންމިއީ الله އޭ' ބުނުން ހުއްދަވެގެންވޭހެއްޔެވެ؟! މިފަދައިން ބުނާ މީހަކު މުސްލިމެއްކަމުގައިވުމުން الله ގެ ޙަޟްރަތުން ރައްކާތެރިކަމަށް އެދެމެވެ. މިއީ ކާފަރެކެވެ. އޭނާއަށް ތައުބާވުމަށް ބުނެވޭނެއެވެ. ދެން އޭނާ ތައުބާވެ އޭނާގެ ނުބައިވެގެންވާ މަޛްހަބުން ރުޖޫޢަވެއްޖެނަމަ (ދޫކޮށްލެވޭނެއެވެ.) އެހެންނޫނީ ވެރިޔާ އޭނާ ޤަތުލުކޮށްލުންހުއްޓެވެ. ދެންފަހެ ވެރިޔާ އޭނާ ޤަތުލުނުކޮށްފިނަމަ، އަދި އޭނާއަށް ތައުބާލައިނުދީފިނަމަ، އަދި އޭނާގެ މަޛްހަބަކީ މިއީކަން އެނގިގެންވާނަމަ އެމީހަކާއި ގުޅުންކަނޑާލެވޭހުއްޓެވެ. އަދި އޭނާއާއި ވާހަކަވެސް ނުދެއްކޭހުއްޓެވެ. އަދި ސަލާމްވެސް ނުކުރެވޭހުއްޓެވެ. އަދި އޭނާގެ ފަހަތުގައި ނަމާދު ނުކުރެވޭހުއްޓެވެ. އަދި އޭނާގެ ހެކިބަސް ޤަބޫލުނުކުރެވޭނެއެވެ. އަދި މުސްލިމްމީހާ އޭނާގެ އަންހެންދަރިފުޅު އެފަދަ މީހަކާއި ކައިވެނިކޮށްނުދޭހުށިކަމެވެ.**
ކޮންމެ ރެޔަކު ދުނިޔޭގެ އުޑަށް الله ތަޢާލާ ފައިބާވޮޑިގަންނަވާކަން ތެދުކޮށް އީމާންވުން ބަޔާންކުރެވުނު ބާބު
މިކަމަށް އީމާންވުން ވާޖިބުވެގެންވެއެވެ. އަދި ބުއްދިހުރި މުސްލިމަކަށް 'އެކަލާނގެ ފައިބާވޮޑިގަންނަވަނީ ކިހިނަކުންހޭ' ބުނުމުގެ ފުރުސަތު ތަނަވަސްވެގެންނުވެއެވެ. މުޢުތަޒިލީން މެނުވީ މިކަން ރައްދުނުކުރާނެއެވެ. ޙައްޤުގެ އަހުލުވެރިން ދަންނައެ، އެބައިމީހުން ބުނަނީ މިކަމަށް އީމާންވުން ވާޖިބުވެގެންވާކަމަށެވެ. އެއީ ކިހިނެއްކަން ބަޔާންކުރުމެއް ނެތިއެވެ. އެހެނީ الله ތަޢާލާ ކޮންމެ ރެޔަކު ދުނިޔޭގެ އުޑަށް ފައިބާވޮޑިގަންނަވާކަމަށް الله ގެ ރަސޫލާ صلى الله عليه وسلم ގެ އަރިހުން ޞައްޙަކޮށް ޚަބަރުތައްވަނީ އައިސްފައިއެވެ. އަދި މިޚަބަރުތައް އަހަރުމެންނަށް ގެނެސްދިން ބޭކަލުންނީ، ޙަލާލާއި ޙަރާމްކަންތަކުގެ ޙުކުމްތަކާއި، ނަމާދާއި ޒަކާތާއި ރޯދައާއި ޙައްޖާއި ޖިހާދުގެ ޢިލްމުވެސް އަހަރުމެންނަށް ގެނެސްދިން ބޭކަލުންނެވެ. އަދި އެބޭކަލުންގެ އަރިހުން ޢިލްމުވެރިން އެކަންތައް ޤަބޫލުކުރެއްވިފަދައިން، މިސުންނަތްތައްވެސް އެބޭކަލުންގެ އަރިހުން ޤަބޫލުކުރެއްވިއެވެ. އަދި ޢިލްމުވެރިން ވިދާޅުވިއެވެ: އެޚަބަރުތައް ރައްދުކޮށްފި މީހަކީ މަގުފުރެދިގެންވާ ނުބައިމީހެކެވެ. އަދި އޭނާއާއިމެދު ހުށިޔާރުވެ ދުރުވެގަނެ، އަދި އޭނާގެ ކިބައިން އިންޛާރުދެއްވައެވެ.**
(الله ޢައްޒަ ވަޖައްލަގެ އެހެން ބައެއް ޞިފަފުޅުތައް ބަޔާންކުރެވުނު ބާބު)
الله ޢައްޒަ ވަޖައްލަ އާދަމް عليه السلام އެކަލާނގެ ޞޫރަފުޅަށް ޚަލްޤުކުރެއްވިކަމަށް ކިހިނެއްކަން ބަޔާންކުރުމެއްނެތި އީމާންވުން ވާޖިބުވެގެންވެއެވެ.
އަބޫހުރައިރާ رضي الله عنه ރިވާކުރެއްވިއެވެ. ރަސޫލާ صلى الله عليه وسلم ޙަދީޘްކުރެއްވިއެވެ:
«إِذَا ضَرَبَ أَحَدُكُمْ فَلْيَجْتَنِبِ الْوَجْهَ فَإِنَّ الله عَزَّ وَجَلَّ خَلَقَ آدَمَ عَلَى صُورَتِهِ» 57
މާނައީ: "ތިޔަބައިމީހުންކުރެ މީހަކު (މީހެއްގެގައިގައި) ޖަހައިފިނަމަ ފަހެ އޭނާގެ މޫނުގައި ޖެހުމުން ދުރުވާހުއްޓެވެ. އެހެނީ ހަމަކަށަވަރުން الله ޢައްޒަ ވަޖައްލަ އާދަމްގެފާނު ޚަލްޤުކުރެއްވީ އެކަލާނގެ ޞޫރަފުޅުގެ މައްޗަށެވެ."
މިކަންތަކަކީ މުސްލިމުން އީމާންވުން ވާޖިބުވެގެންވާ ސުންނަތްތަކުގެ ތެރެއިންވާ ކަމެކެވެ. އަދި އެކަމުގައި: 'އެއީ ކިހިނެއްހޭ' 'ކީއްވެހޭ' ނުބުނެވޭހުއްޓެވެ. އަދި ކިއެއްތަ، (އެކަމުގައިއޮތީ) ބޯލަނބާ ކިޔަމަންވެ ތެދުކުރުމުން ކުރިމަތިލުމެވެ. އަދި ބަޙުޘްކޮށް ފިކުރުކުރުން ދޫކޮށްލުމެވެ. އެއީ އިސްވެދިޔަ މުސްލިމުންގެ އިމާމުން ވިދާޅުވެފައިވާ ފަދައިންނެވެ.
ޚަލްޤުތަކުންގެ ހިތްތައްވަނީ ރައްބުގެ އިނގިލިފުޅުތަކުން ދެއިނގިލިފުޅު ދޭތެރޭކަން ކިހިނެއްކަން ބަޔާންކުރުމެއްނެތި އީމާންވުން ވާޖިބުވެގެންވެއެވެ.**
އުއްމު ސަލަމާއާއި އަދި އެހެނިހެން ބޭކަލުން ރިވާކުރެއްވިއެވެ. ރަސޫލާ صلى الله عليه وسلم ޙަދީޘްކުރެއްވިއެވެ:
«إِنَّ الْقُلُوبَ بَيْنَ إِصْبَعَيْنِ مِنْ أَصَابِعِ الرَّحْمَنِ عَزَّ وَجَلَّ ، مَا شَاءَ أَزَاغَ ، وَمَا شَاءَ أَقَامَ» 58
މާނައީ: "ހަމަކަށަވަރުން ހިތްތައްވަނީ ރަޙްމާންވަންތަ އިލާހުގެ އިނގިލިފުޅުތަކުގެ ތެރެއިން ދެއިނގިލިފުޅު ދޭތެރޭގައިއެވެ. އެކަލާނގެ އިރާދަކުރެއްވި ހިތެއް މަގުފުރައްދަވައެވެ. އަދި އެކަލާނގެ އިރާދަކުރެއްވި ހިތެއް ޘާބިތުކުރައްވައެވެ."
الله ޢައްޒަ ވަޖައްލަ (ޤިޔާމަތްދުވަހު) އުޑުތައް އެއްއިނގިލިފުޅު މަތީގައި ހިފަހައްޓަވާނޭކަމާއި، އަދި ބިންތައް އެއްއިނގިލިފުޅު މަތީގައި، އަދި ފަރުބަދަތަކާއި ގަސްތަކާއި އެއްއިނގިލިފުޅު މަތީގައި، އަދި ހުރިހާ ޚަލްޤުތަކުން އެއްއިނގިލިފުޅު މަތީގައި، އަދި ފެނާއި ފަސްގަނޑު އެއްއިނގިލިފުޅު މަތީގައި ހިފަހައްޓަވާނޭކަމަށް އީމާންވުން ވާޖިބުވެގެންވެއެވެ.
(ޤިޔާމަތްދުވަހު) الله ތަޢާލާ އެކަލާނގެ އަތްޕުޅުން ދުނިޔެ ހިފަހައްޓަވާ، އެކަލާނގެ ކަނާތްޕުޅުން އުޑުތައް އޮޅާލައްވާނޭކަމަށް (އީމާންވުންވެސް ވާޖިބުވެގެންވެއެވެ.)
الله ތަޢާލާ ޞަދަޤާތްތައް އެކަލާނގެ ކަނާތްޕުޅުން ނަންގަވާ، މުއުމިނާއަށް އިތުރުކޮށްދެއްވާކަމަށް އީމާންވުމެވެ.**
الله ޢައްޒަ ވަޖައްލައަށް ދެއަތްޕުޅުވާކަމާއި އަދި ދެއަތްޕުޅަކީވެސް ކަނާތްޕުޅުކަމަށް އީމާންވުމެވެ.
الله ޢައްޒަ ވަޖައްލަ އާދަމް عليه السلام އެކަލާނގެ އަތްޕުޅުން އުފެއްދެވިކަމާއި، އަދި މޫސާގެފާނަށް ތައުރާތު ލިޔެދެއްވީ އެކަލާނގެ އަތްޕުޅުންކަމާއި، އަދި ޢަދުނުގެ ސުވަރުގެ އުފެއްދެވީ އެކަލާނގެ އަތްޕުޅުންކަމަށް އީމާންވުން ވާޖިބުވެގެންވެއެވެ. އަދި ޢަރުޝިއާއި ޤަލަމްވެސް އުފެއްދެވީ އެކަލާނގެ އަތްޕުޅުންކަމަށް ބުނެވެއެވެ. އަދި އެހެން ޚަލްޤުތަކުންނަށް 'ވާށޭ' ވަޙީކުރެއްވުމުން ވިއެވެ.
الله ތަޢާލާ އާދަމްގެފާނު އެކަލާނގެ އަތްޕުޅުން އުފެއްދެވިކަމަށް އިންކާރުކުރާ ޖަހްމީއަށް ބުނެވޭހުއްޓެވެ: 'ކަލޭ ޤުރްއާނަށް ކާފަރުވެއްޖެއެވެ. އަދި ސުންނަތް ރައްދުކޮށްފިއެވެ. އަދި އުއްމަތާއި ޚިލާފުވެއްޖެއެވެ.'
އަދި الله ތަޢާލާ އަވަހާރަފުޅު ނުލައްޕަވާކަމަށް އީމާންވުމެވެ.
އަހަރުމެން މިބަޔާންކުރި ކަންތަކަށް އީމާންނުވާ މީހުންގެ ކިބައިން ރައްކާތެރިކުރެއްވުމަށް الله ގެ ޙަޟްރަތުން އެދެމެވެ. އަހަރުމެން މިބަޔާންކުރި ކަންތަކަށް އީމާންނުވާކަން ކަށަވަރީ ޖަހްމީންނެވެ. އެބައިމީހުންނީ ޤުރްއާނާއި ސުންނަތާއި، ޞަޙާބީންގެ ސުންނަތާއި ޚިލާފުވެ، މުސްލިމުންގެ އިމާމުންނާއި ޚިލާފުވެއްޖެ ބައެކެވެ. އެހެންކަމުން ފަހެ الله އަށް އީމާންވާ ކޮންމެ މުސްލިމެއްގެ ދީނަށް އެބައިމީހުންނާއިމެދު ހުށިޔާރުވެ ރައްކާތެރިވުންހުއްޓެވެ.**
ޝަފާޢަތަށް އީމާންވުން ވާޖިބުވެގެންވާކަން ބަޔާންކުރެވުނު ބާބު
الله ތަޢާލާ ތިޔަބައިމީހުންނަށް ރަޙްމަތްލައްވާށިއެވެ! ދަންނާށެވެ! ޝަފާޢަތަށް އިންކާރުކުރާ މީހާ ދަޢުވާކުރާގޮތުގައި ނަރަކައަށް ވަންނަ މީހަކު އެތަނުން ނުނިކުންނާނެއެވެ. މިއީ މުޢުތަޒިލީންގެ މަޛްހަބެވެ. އެބައިމީހުން މިކަމާއި، އަދި الله ގެ ފޮތާއި އެކަލާނގެ ރަސޫލާ صلى الله عليه وسلم ގެ ސުންނަތްތަކާއި، ޞަޙާބީންނާއި އެބޭކަލުންނަށް އިޙްސާންތެރިކަމާއިއެކީ ތަބަޢަވީ ބޭކަލުންގެ ސުންނަތްތަކާއި، މުސްލިމުންގެ ފިޤުހުވެރިންގެ ބަސްފުޅުތަކުގައި އެކަންތަކުގެ އަޞްލު އައިސްފައިވާ އެތައްކަމެއް ދޮގުކުރެއެވެ. ފަހެ މުޢުތަޒިލީން މިހުރިހާ ކަމަކާއި ޚިލާފުވެއެވެ. އެބައިމީހުން ރަސޫލާ صلى الله عليه وسلم ގެ ސުންނަތްތަކަށް، އަދި އެކަލޭގެފާނުގެ އަޞްޙާބުންގެ ސުންނަތްތަކަކަށްވެސް ބަލާނުލައެވެ. އެހެނެއްކަމަކު އެބައިމީހުން އިޢުތިރާޒުކުރަނީ ޤުރްއާނުގެ މުތަޝާބިހު އާޔަތްތަކާއި، އެބައިމީހުންގެ ގާތުގައި ބުއްދިއަށް ފެންނަ ގޮތްތައް ބޭނުންކޮށްގެންނެވެ.
މިއީ ފަހެ މުސްލިމުންގެ މަގެއްނޫނެވެ. އެހެނެއްކަމަކު މިއީ ޙައްޤު މަގުން ކަސިޔާރުވެގޮސް، ޝައިޠާނާ އެބަޔަކާއި ކުޅެފައިވާ މީހުންގެ މަގެވެ. އެބައެއްގެ ޞިފަ މިފަދައިންވާ މީހުންނާއިމެދު الله ތަޢާލާ ވަނީ އަހަރުމެންނަށް އިންޛާރުދެއްވާފައެވެ. އަދި ނަބިއްޔާ صلى الله عليه وسلم އާއި، އިހުގެއާއި ފަހުގެ މުސްލިމުންގެ އިމާމުންވެސްވަނީ އިންޛާރުދެއްވާފައެވެ.
ހަމަކަށަވަރުން ޝަފާޢަތް ދޮގުކުރާމީހާ، އޭނާގެ ތައުވީލުގައި، ހުތުރުވެގެންވާ ގޯހެއްހަދައިފިއެވެ. އެކަމުގެ ސަބަބުން އޭނާ ޤުރްއާނާއި ސުންނަތުން ބޭރުވެއްޖެއެވެ. އެކަން އެހެންވީ: ކުފުރުގެ އަހުލުވެރިންނާއިމެދުގައި ޤުރްއާނުގައި ބާވައިލެއްވިގެންވާ އާޔަތްތަކަށް އޭނާ ޤަޞްދުކުރުމުންނެވެ. (އެއާޔަތްތަކުގައި) الله ތަޢާލާ ޚަބަރުދެއްވާފައިވަނީ އެބައިމީހުން ނަރަކައަށް ވަދެއްޖެއްޔާ އެބައިމީހުން ދެން ނަރަކައިން ނުނިކުންނަހުށިކަމަށެވެ. ދެންފަހެ ޝަފާޢަތް ދޮގުކުރާމީހާ މިއާޔަތްތައް މުވައްޙިދުންގެ މައްޗަށް ފެއްތިއެވެ. އަދި ބޮޑެތި ފާފަތަކުގެ އަހުލުވެރިންނަށް ޝަފާޢަތްތެރިވުން ޘާބިތުކޮށް އައިސްފައިވާ الله ގެ ރަސޫލާ صلى الله عليه وسلم ގެ ޚަބަރުތަކަށް އޭނާ ދީލާނުލައެވެ. އަދި ޤުރްއާންވެސް މިކަމަށް ދަލީލުކޮށްދެއެވެ. ދެންފަހެ އީމާންކަމުގެ އަހުލުވެރިން އެކަމެއްގެ މަތީގައި ތިބި ކަންތަކުން، އޭނާގެ ނުބައި ބަހާއިގެން ނިކުމެގަތެވެ. އަދި މުއުމިނުންގެ މަގުފިޔަވައި އެހެން މަގަކަށް އޭނާ ތަބަޢަވިއެވެ.**
ފަހެ الله ގެ ރަސޫލާ صلى الله عليه وسلم ގެ ސުންނަތްތަކާއި، ޞަޙާބީންގެ ސުންނަތްތައް ރައްދުކޮށްފި ކޮންމެ މީހަކުވަނީ ރަސޫލާ صلى الله عليه وسلم އާއި ޚިލާފުވެ އުރެދުނު މީހުންގެ ތެރެއިންނެވެ. އަދި ސުންނަތްތައް ޤަބޫލުކުރުން ދޫކޮށްލުމުގެ ސަބަބުން އޭނާ الله އަށްވެސް އުރެދިއްޖެއެވެ. އަދި މިމުލްޙިދު ކަލޭގެ ވިސްނައިފިކުރުކޮށް އަދި އޭނާގެ އަމިއްލަ ނަފްސަށް އިންޞާފުކޮށްފިނަމަ، الله ތަޢާލާގެ ޙުކުމްފުޅުތަކާއި އަދި ޚަލްޤުތަކުންނަށް އަމުރުވެވިގެންވާ ހުރިހާ އަޅުކަންތަކެއް ނެގޭހުށީ ޤުރްއާނާއި ސުންނަތުންކަން އެނގޭހުއްޓެވެ. އަދި ޚަލްޤުތަކުންނަށް އަޅުކަންތައްކަމުގައި އެކަލާނގެ ތަކްލީފުޖައްސަވާ ނަބިއްޔާ صلى الله عليه وسلم އަށް ބާވައިލެއްވި ކަންތައް ބަޔާންކުރެއްވުމަށް الله ތަޢާލާވަނީ އެކަލާނގެ ނަބިއްޔާއަށް އަމުރުކުރައްވާފައިއެވެ.
އަދި ނަބިއްޔާ صلى الله عليه وسلم ވަނީ އެކަލޭގެފާނުގެ އުއްމަތުގެ މައްޗަށް الله ތަޢާލާ ފަރުޟުކުރެއްވި ހުރިހާ ޙުކުމްފުޅުތަކެއް ބަޔާންކޮށްދެއްވާފައިއެވެ. އަދި ދުނިޔޭގެ ކަންތަކާއި އާޚިރަތުގެ ކަންތަކާއި، އީމާންވާންޖެހޭ ހުރިހާކަމެއް އެކަލޭގެފާނު ބަޔާންކޮށްދެއްވިއެވެ. އަދި ތަންދޮރުނުދަންނަ ޖާހިލުންތަކެއްގެ ގޮތުގައި އެކަލޭގެފާނު އެބައިމީހުން ދޫކޮށްނުލައްވައެވެ. އެގޮތުން އެކަލޭގެފާނުވަނީ އެބައިމީހުންނަށް މަރުވުމާއި ކަށްވަޅުގެ ކަންތައްތަކާއި، މުއުމިނާއަށް ބައްދަލުވާނޭ ކަންތަކާއި، އަދި ކާފަރުމީހާއަށް ދިމާވާނޭކަންތަކާއި، މަޙްޝަރުކުރެއްވުމާއި ޙިސާބު ބެއްލެވުމުގެ މައިދާނުގެ ކަންތައްތަކާއި، ސުވަރުގެއާއި ނަރަކައިގެ ކަންތައް ޙާލަތަކަށްފަހު ޙާލަތެއްގައި ބަޔާންކޮށްދެއްވާފައިއެވެ. ޙައްޤުގެ އަހުލުވެރިންނަށް އެކަންތައް އެނގެއެވެ.**
އޭ މުސްލިމުންނޭވެ! ދަންނާށެވެ! ކުފުރުގެ އަހުލުވެރިން ނަރަކައަށް ވަދެ، ވޭންދެނިވި ޢަޛާބު އެބައިމީހުންނަށް ފެނި، ބޮޑުވެގެންވާ ނިކަމެތިކަން އެބައިމީހުންނަށް ލައިގަތްހިނދު އެބައިމީހުންނާއިއެކީ ނަރަކާގައި ތިބި ތައުޙީދުގެ އަހުލުވެރިންތަކަށް ބަލާ، އެބައިމީހުންނަށް ފުރައްސާރަކުރިއެވެ. އަދި ބުންޏެވެ: 'ދުނިޔޭގައި ކަލޭމެން އިސްލާމްވެގެން ތިބުމަކުން ފައިދާއެއް ނުކުރިއެއްނޫންހެއްޔެވެ؟ ކަލޭމެން ތިޔަތިބީ އަހަރުމެންނާއި އެކީ ނަރަކާގައިއެވެ.' އެހިނދުން މުސްލިމު ތައުޙީދުގެ އަހުލުވެރިންނަށް ހިތާމައާއި މޮޅިވެރިކަން އިތުރުވެގެންދާނެއެވެ. ދެންފަހެ އެބައިމީހުންނަށް ކުފުރުގެ އަހުލުވެރިން ކުރި މަލާމާތުގެ ސަބަބުން ކުރިމަތިވި ހިތާމަވެރިކަމަށްޓަކައި الله ޢައްޒަ ވަޖައްލަ އެބައިމީހުންނަށް ބައްލަވާވޮޑިގަންނަވާނެއެވެ. އެހިނދުން الله ތަޢާލާ ޝަފާޢަތްތެރިވުމުގެ އިޛްނަދެއްވާނެއެވެ. ދެންފަހެ މުސްލިމުންގެ ތެރެއިން ނަރަކައަށް ވަތް މީހުންނަށް، ނަބިއްޔުންނާއި މަލާއިކަތުންނާއި ޝަހީދުންނާއި ޢިލްމުވެރިންނާއި މުއުމިނުން ޝަފާޢަތްތެރިވާނެއެވެ. ދެންފަހެ الله ގެ ރަސޫލާ صلى الله عليه وسلم އަހަރުމެންނަށް ޚަބަރުދެއްވާފައިވާފަދައިން ތަފާތު ޙާލަތްތަކުގެ މައްޗަށް އެބައިމީހުން ނަރަކައިން ނެރެވި ސުވަރުގެ ވަންނަހުއްޓެވެ. ދެން ކުފުރުގެ އަހުލުވެރިންނަށް އެބައިމީހުން ގެއްލޭހިނދު، އެބައިމީހުންވެސް މުސްލިމުންކަމުގައި ވީނަމައޭ ހިތައި އެދޭނެއެވެ. އަދި އެބައިމީހުންނަށް ޝަފާޢަތްތެރިވާނޭ ޝަފާޢަތްތެރިއެއް، އަދި އެބައިމީހުންގެ ޢަޛާބުން އެއްވެސް މިންވަރެއް މިންޖުކޮށްދޭނޭ ގާތް ރަޙްމަތްތެރިޔަކުވެސް ނެތްކަން އެބައިމީހުންނަށް ޔަޤީންވާނެއެވެ.**
ޢަޛާބުގެ ސަބަބުން ކުފުރުގެ އަހުލުވެރިންގެ (ހަންގަނޑު) ރޯފިލާހިނދު، އަދި ޝަފާޢަތްތެރިވުމެއް އެބައިމީހުންނަށް ނެތްކަން އެނގޭހިނދު އެބައިމީހުން ބުނާނޭކަމަށް الله ތަޢާލާ އެންގެވިއެވެ:
"...فَهَلْ لَنَا مِنْ شُفَعَاءَ فَيَشْفَعُوا لَنَا أَوْ نُرَدُّ فَنَعْمَلَ غَيْرَ الَّذِي كُنَّا نَعْمَلُ قَدْ خَسِرُوا أَنْفُسَهُمْ وَضَلَّ عَنْهُمْ مَا كَانُوا يَفْتَرُونَ." 59
މާނައީ: "...ފަހެ، ތިމަންމެންނަށް ޝަފާޢަތްތެރިންތަކެއް ވޭބާވައެވެ؟ ނުވަތަ (ދުނިޔޭގައި) ތިމަންމެން ޢަމަލުކޮށް އުޅުނުގޮތް ނޫންގޮތަކަށް ޢަމަލުކުރުމަށްޓަކައި، ތިމަންމެން އެނބުރި (ދުނިޔެއަށް) ފޮނުއްވާނެ ބާވައެވެ؟ ހަމަކަށަވަރުން، އެއުރެން، އެއުރެންގެ ނަފްސުތައް ނަގާލައިފިއެވެ. އަދި އެއުރެން ދޮގުން އުފައްދައި އުޅުނު އިލާހުންތައް، އެއުރެންނަށް ގެއްލިހިނގައްޖެއެވެ."
الله ތަޢާލާ ވަޙީކުރެއްވިއެވެ:
"فَمَا تَنْفَعُهُمْ شَفَاعَةُ الشَّافِعِينَ." 60
މާނައީ: "ފަހެ، ޝަފާޢަތްތެރިވާމީހުންގެ ޝަފާޢަތަކުން އެއުރެންނަކަށް މަންފާއެއް ނުކުރާނެތެވެ."
އެހެންކަމުން މިއާޔަތްތައް ދަލީލުކޮށްދެނީ ޝަފާޢަތްތެރިވުން ކޮންމެހެންވެސް ވާނޭކަމަށެވެ. އަދި ޝަފާޢަތްތެރިވުންވަނީ އެބައިމީހުން ނޫން މީހުންނަށެވެ. އެއީ ތައުޙީދުގެ އަހުލުވެރިންނަށް ޚާއްޞަވެގެންނެވެ.**
ޤިޔާމަތްދުވަހު އާދަމް عليه السلام ގެ ދަރީންގެ ތެރެއިން ހުރިހާ ތައުޙީދުގެ އަހުލުވެރިންނަށް ނަބިއްޔާ صلى الله عليه وسلم ޝަފާޢަތްތެރިވާނޭކަމަށް އެތައް ގޮތަކުން އައިސްފައިވެއެވެ. އެއީ ކޮންމެ މުވައްޙިދަކު ނަރަކައިން ނިކުތުމަށެވެ. ދެން އެއަށްފަހު އާދަމް عليه السلام ޝަފާޢަތްތެރިވާނެއެވެ. ދެން އެއަށްފަހު ނަބިއްޔުންނެވެ. ދެން މަލާއިކަތުންނެވެ. ދެން މުއުމިނުންނެވެ. ފަހެ މިކަންތައް ދޮގުކުރާ މީހުންގެ ކިބައިން ރައްކާތެރިކުރެއްވުމަށް އަހަރުމެން الله ގެ ޙަޟްރަތުން އެދެމެވެ. ފަހެ އެމީހަކު ދުރުވެގެންވާ މަގުފުރެދުމަކުން މަގުފުރެދި، ބަޔާންވެގެންވާ ގެއްލެނިވުމަކުން ގެއްލިހަލާކުވެއްޖެއެވެ. އަދި ޝަފާޢަތް ދޮގުކޮށްފި މީހަކަށް، އެޝަފާޢަތުން އެއްވެސް ނަޞީބެއް ނުވާހުއްޓެވެ. އެއީ އަނަސް ބްނު މާލިކު رضي الله عنه ވިދާޅުވިފަދައިންނެވެ.**
ނަބިއްޔާ صلى الله عليه وسلم އަށް ދެއްވިގެންވާ ފެންގަނޑަށް އީމާންވުން ބަޔާންކުރެވުނު ބާބު
ޙައުޟު (ރަސޫލާ صلى الله عليه وسلم އަށް ދެއްވިގެންވާ ފެންގަނޑު) އާއިމެދު ޝައްކުކުރާ މީހުންނާއިމެދު އަނަސް ބްނު މާލިކު رضي الله عنه ޢަޖައިބުވެލެއްވިއެވެ. އެހެނީ އެކަލޭގެފާނުގެ އަރިހުގައި ޙައުޟަކީ ޚާއްޞަމީހުންނާއި (އެބަހީ: ޢިލްމުގެ އަހުލުވެރިންނާއި) ޢާއްމުންވެސް އީމާންވާކަމެކެވެ. އެގޮތުން މުސްކުޅި އަންހެނުންނަށް ދާންދެން އެކަލޭގެފާނު صلى الله عليه وسلم ގެ ޙައުޟުން ފެންދެއްވުމަށް އެދި اللهގެ ޙަޟްރަތަށް ދަންނަވައެވެ. ފަހެ ޙައުޟަށް އީމާންނުވާ، އަދި ޙައުޟު ދޮގުކުރާ މީހުންގެ ކިބައިން ރައްކާތެރިކޮށްދެއްވުމަށް އަހަރުމެން الله ގެ ޙަޟްރަތުން އެދެމެވެ.**
(އީމާންވުން ވާޖިބުވެގެންވާ އެހެން ބައެއް ސުންނަތްތައް ބަޔާންކުރެވުނު ބާބު)
އަދި ޤަބުރުގެ ޢަޛާބު ތެދުކޮށް އީމާންވުން ވާޖިބުވެގެންވެއެވެ. އެކަމުގައި އައިސްފައިހުރި ޙަދީޘްތައް ދޮގުކޮށްފިމީހަކުގެ ޙާލަތުގެ ނުބައިކަމާއެވެ! ދުރުވެގެންވާ މަގުފުރެދުމަކުން އޭނާ މަގުފުރެދި ގެއްލި ހަލާކުވެއްޖެއެވެ.
އަދި މުންކަރު އާއި ނަކީރުގެ ސުވާލުކުރެއްވުމަށް އީމާންވުން ވާޖިބުވެގެންވެއެވެ.
އަދި ދައްޖާލު ތެދުކޮށް މިއުއްމަތުގައި އޭނާ ނިކުންނާނޭކަމަށް އީމާންވުން ވާޖިބުވެގެންވެއެވެ.
ފަހެ ހަމަކަށަވަރުން ނަބިއްޔާ صلى الله عليه وسلم ވަނީ ދައްޖާލުގެ ކިބައިން ރައްކާތެރިކުރެއްވުމަށް އެދި الله ގެ ޙަޟްރަތުން ދަންނަވާފައެވެ. އަދި އެކަލޭގެފާނުގެ އުއްމަތަށްވެސް އޭނާގެ ކިބައިން ރައްކާތެރިކުރެއްވުމަށް އެދި ދަންނަވާނޭގޮތް ދަސްކޮށްދެއްވިއެވެ. އަދި އެއްޙަދީޘަށްވުރެ ގިނަ ޙަދީޘްގައި އެކަލޭގެފާނުވަނީ ދައްޖާލުގެ ކިބައިން އުއްމަތަށް އިންޛާރުދެއްވާ، އެބައިމީހުންނަށް އޭނާގެ ޞިފަތައް ބަޔާންކޮށްދެއްވާފައެވެ. އެހެންކަމުން ފަހެ އޭނާއާއިމެދު ހުށިޔާރުވެ، ދައްޖާލު ނިކުންނާނޭ ޒަމާނުން ރައްކާތެރިކޮށްދެއްވުމަށް އެދި الله ގެ ޙަޟްރަތުން މުސްލިމުން އެދުންހުއްޓެވެ. އެހެނީ އެއީ ފަހެ އުނދަގޫވެގެންވާ ޒަމާނެކެވެ. އަދި އޭނާ މިހާރުވެސްވަނީ ޚަލްޤުކުރެވިގެންކަމާއި، ދަގަނޑު ހިލިހިލާއިން ބަނދެވިގެންވާ ޙާލު ދުނިޔޭގައި އޭނާ އެބަހުރިކަމަށް ރިވާވެގެންވެއެވެ. އެއީ އޭނާ ނިކުތުމަށް الله ތަޢާލާ ހުއްދަދެއްވާ ވަޤުތާއި ޖެހެންދެނެވެ.
އަދި ޢަދުލުވެރިވެ ޙުކުމްކުރައްވާ ޙާލުގައި ޢިސާ عليه السلام ފައިބާވަޑައިގަންނަވާނޭކަމާއި، އަދި ޙައްޤު ޤާއިމްކުރައްވާ ދައްޖާލު ޤަތުލުކޮށްލައްވާނޭކަމަށް އީމާންވުން ވާޖިބުވެގެންވެއެވެ.**
އަދި ޢީސާ ބްނު މަރްޔަމްއާއި އެކުގައި ހަނގުރާމަކުރާނޭ މީހުންނީ މުޙައްމަދު صلى الله عليه وسلم ގެ އުއްމަތުގެ މީހުންނެވެ. އަދި ޢީސާގެފާނާއި ދެކޮޅަށް ހަނގުރާމަކުރާނީ ދައްޖާލާއި އެކުގައި ޔަހޫދީންނެވެ. ދެންފަހެ ޢީސާގެފާނު ދައްޖާލު ޤަތުލުކޮށްލައްވާހުއްޓެވެ. އަދި މުސްލިމުން ޔަހޫދީން ޤަތުލުކުރާނެތެވެ. ދެން އެއަށްފަހު ޢީސާ عليه السلام އަވަހާރަވާނެއެވެ. އަދި މުސްލިމުން އެކަލޭގެފާނުގެ މައްޗަށް ނަމާދުކުރާނެއެވެ. އަދި ނަބިއްޔާ صلى الله عليه وسلم އާއި އަބޫބަކުރާއި ޢުމަރު رضي الله عنهما އާއި އެކީގައި ފަސްދާނުލެވޭހުއްޓެވެ.
އަދި ތިލަފަތަކީ ޙައްޤުކަމަށާއި، އެތިލަފަތުން ހެޔޮކަންތަކާއި ނުބައިކަންތައް މިނެކިރޭނެކަމަށް އީމާންވުން ވާޖިބުވެގެންވެއެވެ.**
ސުވަރުގެއާއި ނަރަކަ އުފެއްދެވިގެންވާކަމާއި އަދި ސުވަރުގޭގެ އަހުލުވެރިންނަށް ނިޢުމަތްތައް ދުވަހަކުވެސް މެދުނުކެނޑޭނެކަމާއި، އަދި ނަރަކައިގެ އަހުލުވެރި ކާފަރުންނަށް ދުވަހަކުވެސް ޢަޛާބު މެދުނުކެނޑޭނެކަން ތެދުކޮށް އީމާންވުން ބަޔާންކުރެވުނު ބާބު
الله ތަޢާލާ އަހަރުމެންނާއި ތިޔަބައިމީހުންނަށް ރަޙްމަތްލައްވާށިއެވެ! ދަންނާށެވެ! الله ތަޢާލާ އާދަމް عليه السلام ޚަލްޤުކުރެއްވުމުގެ ކުރިން ސުވަރުގެއާއި ނަރަކަ ޚަލްޤުކުރެއްވިކަމަށް ޤުރްއާން ހެކިވެއެވެ. އަދި އެކަލާނގެ ސުވަރުގެއަށް އަހުލުންތަކެއް، އަދި ނަރަކައަށް އަހުލުންތަކެއް އުފެއްދެވިއެވެ. އެއީ އެބައިމީހުން ދުނިޔެއަށް ނެރުއްވުމުގެވެސް ކުރިންނެވެ. އެމީހެއްގެ ގައިގައި އިސްލާމްކަންހުރެ، އީމާންކަމުގެ ފޮނިރަހަލާފައިވާ މީހަކު މިކަމާއިމެދު ދެބަސްނުވާހުއްޓެވެ. އެކަމަށް ޤުރްއާނާއި ސުންނަތް ދަލީލުކޮށްދެއެވެ. އަދި ނަބިއްޔާ صلى الله عليه وسلم ވަނީ ސުވަރުގެއަށް ވަދެވަޑައިގެންފައެވެ. ފަހެ މިކަން ދޮގުކުރާ މީހުންގެ ކިބައިން ރައްކާތެރިކުރެއްވުމަށް އަހަރުމެން الله ގެ ޙަޟްރަތުން އެދެމެވެ.
ސުވަރުގޭގެ އަހުލުވެރިން އެތަނުގައި ދާއިމަށް ދެމިތިބޭނެކަމާއި، ނަރަކައިގެ އަހުލުވެރި މުނާފިޤުންނާއި ކާފަރުން ނަރަކާގައި ދާއިމަށް ދެމިތިބޭނެކަމަށް އީމާންވުން ވާޖިބުވެގެންވެއެވެ. ޤުރްއާނުގެ އެތައް ތަނެއްގައި ތަޤްވާވެރިންވަނީ އަމާންކަމާއި އެކީ ސުވަރުގޭގައިކަމަށް، އަދި އެބައިމީހުން އެތަނުގައި ދުވަހަކުވެސް މަރުގެ ރަހަ ނުދެކޭނެކަމާއި، އަދި ސުވަރުގެއިން ދުވަހަކުވެސް ނުނިކުންނާނޭކަމަށް ޚަބަރުތައް އައިސްފައިވެއެވެ. އަދި ހަމައެފަދައިން الله ތަޢާލާވަނީ ނަރަކައިގެ އަހުލުވެރިންވެސް އެތަނުގެ ޢަޛާބުގައި ދާއިމަށް ދެމިތިބޭނެކަން އެކަލާނގެ ފޮތުގައި އަންގަވާފައެވެ.**
ނަބިއްޔާ صلى الله عليه وسلم ގެ މާތްކަންތައް ބަޔާންކުރެވުނު ބާބު
ފަހެ ހަމަކަށަވަރުން الله ތަޢާލާ މުސްލިމުންނަށް ކަނޑައަޅުއްވާ އަދި އޭގައި ހިފެހެއްޓުމަށް އަމުރުކުރައްވާފައިވާ ޝަރީޢަތާއި، އަދި މުސްލިމުންގެ ދީނުގައި ބައިބައިވުމަށް އިންޛާރުދެއްވާ، އަދި ޖަމާޢަތުގައި ލާޒިމްވެހުރުމަށް އެބައިމީހުންނަށް އަމުރުކުރައްވާ، އަދި އެކަލާނގެއާއި އެކަލާނގެ ރަސޫލާ صلى الله عليه وسلم އަށް ކިޔަމަންތެރިކަން އަދާކުރުމަށް އެކަލާނގެ އަމުރުކުރައްވާފައިވާކަމާއި (މިކަންތަކަށްޓަކައި) އެބައިމީހުންގެ ނަބިއްޔާ صلى الله عليه وسلم ގެ މާތްކަން އަހުރެން ބަޔާންކުރާހުށީމެވެ. އެއީ އެބައިމީހުންނަށް الله ދެއްވާފައިވާ ޚާއްޞަކަމުގެ ޤަދަރު އެނގުމަށްޓަކައިއެވެ. އެއީ އެކަލޭގެފާނުގެ އުއްމަތުގެ ތެރޭގައި އެބައިމީހުން ލެއްވިކަމަށްޓަކައިއެވެ. އެއީ އެކަމުގެ މައްޗަށް الله އަށް ޝުކުރުވެރިވުމަށްޓަކައިއެވެ. އަދި މުސްލިމުން، އެބައިމީހުންގެ ނަބިއްޔާގެ މާތްކަމާއި، އަދި އެކަލޭގެފާނަށް الله ތަޢާލާ ދެއްވި ކަރާމާތްތަކާއި، ދުނިޔެއާއި އާޚިރަތުގެ ޝަރަފާއިމެދު ޖާހިލުވުމީ ހުތުރުވެގެންވާކަމެކެވެ.
ދަންނާށެވެ! الله ތަޢާލާ އެކަލާނގެ ނަބިއްޔާ صلى الله عليه وسلم ޝަރަފުވެރިކުރައްވާ ބަޔާންކުރައްވާފައިވަނީ އެންމެ މަތީ ޝަރަފުންނެވެ. އަދި އެންމެ ރިވެތިވެގެންވާ ޞިފައިން ޞިފަކުރެއްވިއެވެ. އަދި އެންމެ މަތިވެރިވެގެންވާ މަޤާމުގައި އެކަލޭގެފާނު ޤާއިމްކުރެއްވިއެވެ.
الله ތަޢާލާ އެކަލޭގެފާނު ފޮނުއްވީ އުފާވެރިކަމުގެ ޚަބަރުދެއްވާ، އަދި އިންޛާރުދެއްވާ ބޭކަލެއްގެ ގޮތުގައި الله ގެ މަގަށް ގޮވާލާ، އަލިކުރާ ވޮށެއްކަމުގައިކަމަށް އަހަރުމެންނަށް ޚަބަރުދެއްވިއެވެ. ދެންފަހެ އެކަލޭގެފާނު އިންޛާރުދެއްވާ، އަދި އުފާވެރިކަމުގެ ޚަބަރުދެއްވިއެވެ. އަދި އެކަލޭގެފާނު ފަރުވާކުޑަކޮށް ނުލައްވައެވެ. ދެން އެއަށްފަހު އަހަރުމެންގެ ދީލަތިވަންތަ ސާހިބު އިލާހު އަހަރުމެންނަށް ޚަބަރުދެއްވީ މުޙައްމަދު صلى الله عليه وسلم އީ، އެކަލޭގެފާނުގެ ބައްޕާފުޅު އިބްރާހީމާއި އިސްމާޢިލް عليهما السلام ގެ ދުޢާކަމަށާއި، އަދި ޢީސާ عليه السلام ދެއްވި ހެޔޮޚަބަރުކަމެވެ. އެކަލާނގެ ވަޙީކުރެއްވިއެވެ:**
"وَإِذْ يَرْفَعُ إِبْرَاهِيمُ الْقَوَاعِدَ مِنَ الْبَيْتِ وَإِسْمَاعِيلُ رَبَّنَا تَقَبَّلْ مِنَّا إِنَّكَ أَنْتَ السَّمِيعُ الْعَلِيمُ . رَبَّنَا وَاجْعَلْنَا مُسْلِمَيْنِ لَكَ وَمِنْ ذُرِّيَّتِنَا أُمَّةً مُسْلِمَةً لَكَ وَأَرِنَا مَنَاسِكَنَا وَتُبْ عَلَيْنَا إِنَّكَ أَنْتَ التَّوَّابُ الرَّحِيمُ . رَبَّنَا وَابْعَثْ فِيهِمْ رَسُولًا مِنْهُمْ يَتْلُو عَلَيْهِمْ آيَاتِكَ وَيُعَلِّمُهُمُ الْكِتَابَ وَالْحِكْمَةَ وَيُزَكِّيهِمْ إِنَّكَ أَنْتَ الْعَزِيزُ الْحَكِيمُ." 61
މާނައީ: "އަދި އިބްރާހީމްގެފާނާއި އިސްމާޢީލުގެފާނާ ދެބަފައިކަލުން ގެފުޅުގެ ބިންގާ އުފުއްލަވައި ބިނާކުރައްވަމުން ގެންދެވިހިނދު، ހަނދުމަކުރާށެވެ! (އެހިނދު ދުޢާ ކުރެއްވިއެވެ.) އަޅަމެންގެ ވެރިރަސްކަލާކޮ! އަޅަމެންގެ ކިބައިން (މިކަން) ޤަބޫލުކުރައްވައިފާނދޭވެ! ހަމަކަށަވަރުން، އިބަރަސްކަލާނގެއީ މޮޅަށް އައްސަވާވޮޑިގެންވާ މޮޅަށް ދެނެވޮޑިގެންވާ ރަސްކަލާނގެއެވެ. އަޅަމެންގެ ވެރިރަސްކަލާކޮ! އިބަރަސްކަލާނގެއަށް ފުރިހަމަޔަށް ކިޔަމަންވާ ދެމީހުން ކަމުގައި އަޅަމެން ލައްވައިފާނދޭވެ! އަދި އިބަރަސްކަލާނގެއަށް ފުރިހަމަޔަށް ކިޔަމަންވާ އުއްމަތެއް، އަޅަމެންގެ ދަރިފަސްކޮޅުން ލައްވައިފާނދޭވެ! އަދި އަޅަމެން އަޅުކަންކުރާނޭ ގޮތްތައް އަޅަމެންނަށް ދައްކަވައިފާނދޭވެ! އަދި އަޅަމެންގެ މައްޗަށް ތައުބާލައްވައިފާނދޭވެ! ހަމަކަށަވަރުން އިބަރަސްކަލާނގެއީ ގިނަގިނައިން ތައުބާލައްވާ، ރަޙީމްވަންތަ ރަސްކަލާނގެއެވެ. އަޅަމެންގެ ވެރިރަސްކަލާކޮ! އަދި އެ އުއްމަތުގެ މީހުންނަށް އިބަރަސްކަލާނގެ އާޔަތްތައް ކިޔަވައިދެއްވާ، ޙިކްމަތާއި ފޮތް އުނގަންނައިދެއްވާ އަދި (އެންމެހާ ނުބައިގޮތްތަކުން) އެ އުއްމަތް ޠާހިރުކުރައްވާނޭ ރަސޫލަކު، އެ އުއްމަތުގެ ތެރެއިން، އެ އުއްމަތުގެ ތެރެޔަށް ފޮނުއްވައިފާނދޭވެ! ހަމަކަށަވަރުން، އިބަރަސްކަލާނގެއީ ޢިއްޒަތްވަންތަ، ޙަކީމްވަންތަ ރަސްކަލާނގެއެވެ."**
ދެންފަހެ الله ތަޢާލާ އިބްރާހީމާއި އިސްމާޢިލް عليهما السلام ގެ ދުޢާ އިޖާބަކުރެއްވިއެވެ. އަދި އެދެބޭކަލުންގެ ދަރިފަސްކޮޅުން އެކަލާނގެ ލޯބިވެވޮޑިގަންނަވާ ބޭކަލާ ޚާއްޞަކުރެއްވިއެވެ. އެއީ މުޙައްމަދު صلى الله عليه وسلم އެވެ. ޤުރައިޝު ވަންހައިގެ އެންމެ ޝަރަފުވެރި ނަސަބުން، އަދި އެންމެ ޤަދަރު މަތިވެރި، އެންމެ މާތްވެގެންވާ ގެކޮޅުން ވަޑައިގެންނެވި އެކަލާނގެ ޙަޟްރަތުގައި އެންމެ މާތްކަންބޮޑު ކަލޭގެފާނެވެ. އަދި الله ތަޢާލާވަނީ ޢީސާގެފާނު ދެއްވި ހެޔޮ ޚަބަރުކަމުގައިވާ މުޙައްމަދު صلى الله عليه وسلم މެދުވެރިކުރައްވާ ނަޞާރާއިންގެ މައްޗަށް ޙުއްޖަތް ޤާއިމްކުރައްވާފައިއެވެ.
ދެން އެއަށްފަހު އެކަލާނގެ ޚަބަރުދެއްވީ ދެފޮތުގެ އަހުލުވެރިންކަމުގައިވާ ޔަހޫދީންނާއި ނަޞާރާއިންނަށް ތައުރާތާއި އިންޖީލުގައި މުޙައްމަދު صلى الله عليه وسلم ގެ ޞިފަފުޅާއި އެކަލޭގެފާނުއީ ނަބިއްޔެއްކަމަށް ފެންނާނޭކަމަށެވެ. އަދި އެކަލޭގެފާނަށް ތަބަޢަވެ ނަޞްރުދިނުން އެބައިމީހުންގެ މައްޗަށް އެކަލާނގެ ވާޖިބުކުރެއްވިއެވެ. އެހެންކަމުން ފަހެ، އެކަލާނގެވަނީ ދެފޮތުގެ އަހުލުވެރިންގެ ޙުއްޖަތްތައް ކަނޑުއްވާފައެވެ. އެއީ އެބައިމީހުންގެ ފޮތްތަކުގައި އެކަލޭގެފާނު ޞިފަކުރައްވާ އެކަލާނގެ ދެއްވާފައިވާ ޚަބަރުންނެވެ. އަދި މުޙައްމަދު صلى الله عليه وسلم ގެންނެވި ތަކެއްޗަކީ ނޫރުކަމަށާއި އަދި ޙައްޤަކީ އެއީކަމާއި، އަދި އެކަލޭގެފާނު އެބައިމީހުން އަނދިރިތަކުން އަލިކަމަށް ނެރެދެއްވާ، ސީދާވެގެންވާ ތެދުމަގަށް މަގުދައްކަވާކަން (އެފޮތްތަކުގައި) ޚަބަރުދެއްވިއެވެ.
ދެން އެއަށްފަހު الله ތަޢާލާ ޚަބަރުދެއްވީ މުޙައްމަދު صلى الله عليه وسلم އެމަގަކަށް ގޮވާލައްވާ މަގަކީ ޙައްޤުކަމަށާއި، އެއީ ސީދާވެގެންވާ ތެދުމަގުކަމަށެވެ. އަދި އިންސީންނާއި ޖިންނީން އެންމެންނަށް އެޙައްޤު ޤަބޫލުކުރުން ވާޖިބުކުރެއްވިއެވެ.
ދެން އެއަށްފަހު الله ތަޢާލާ ޚަބަރުދެއްވީ، الله އާއި އެކަލާނގެ ރަސޫލާ صلى الله عليه وسلم އަށް އީމާންވެއްޖައުމަށް ދާންދެން އެއްވެސް މީހަކަށް الله އަށް އީމާންވުން ފުރިހަމަނުވާނޭކަމަށެވެ. ދެން އެއަށްފަހު އެކަލާނގެ ޚަބަރުދެއްވީ، الله އާއި އެކަލާނގެ ރަސޫލާއަށް އީމާންނުވާ މީހެއްގެ އީމާންކަން ޞައްޙަވެގެންނުވާކަމަށެވެ. ދެން އެއަށްފަހު އެކަލާނގެ އެންގެވީ، الله އަށް ލޯބިކުރާކަމަށް ދަޢުވާކުރާ މީހާގެ ދަޢުވާގެ ޞައްޙަކަމުގެ ޢަލާމާތަކީ އެކަލާނގެ ރަސޫލާ މުޙައްމަދު صلى الله عليه وسلم އަށް ލޯބިކޮށް އެކަލޭގެފާނަށް ތަބަޢަވުންކަމެވެ. އެހެންނުވާނަމަ އޭނާ الله ތަޢާލާއަށް ކުރާ ލޯބި ޞައްޙަވެގެންނުވެއެވެ.**
ދެން އެއަށްފަހު އެކަލާނގެ ޚަބަރުދެއްވީ އެކަލާނގެ ރަސޫލާއަށް ކާފަރުވެއްޖެ މީހަކުވަނީ الله އަށް ކާފަރުވެއްޖެ މީހެއްފަދައިންނެވެ. އަދި އެކަލާނގެ ރަސޫލާ صلى الله عليه وسلم ދޮގުކޮށްފިމީހަކު الله ދޮގުކޮށްފިކަމަށެވެ. ދެން އެއަށްފަހު الله ތަޢާލާ މުއުމިނުންނަށް އަމުރުކުރެއްވީ އެކަލާނގެ ރަސޫލާ صلى الله عليه وسلم ގެ ނަފްސުފުޅަށްވުރެ އެބައިމީހުންގެ އަމިއްލަ ނަފްސުތައް އިސްނުކުރުމަށެވެ. އެއީ އެކަލޭގެފާނާއި އެކީ ޖިހާދުކުރުމުގައާއި، އެބައިމީހުންނަށް ދިމާވާ ކޮންމެ ނުރުހޭކަމެއްގައިވެސް އެކަލޭގެފާނާއި އެކީ ކެތްތެރިވުމުގައިއެވެ.
ދެން އެއަށްފަހު الله ތަޢާލާ އެކަލާނގެ ނަބިއްޔާ صلى الله عليه وسلم ޤާއިމްކުރެއްވީ އެކަލާނގެ ޙަޟްރަތުން ބަޔާންކުރެއްވުމުގެ މަޤާމުގައިއެވެ. އެގޮތުން އެކަލޭގެފާނުގެ އުއްމަތަށް ބަޔާންކޮށްދިން ކަންތަކުގެ ތެރޭގައި الله ތަޢާލާ އެކަލާނގެ ފޮތުގައި އެބައިމީހުންގެ މައްޗަށް ޠަހާރަތާއި ނަމާދު ވާޖިބުކުރެއްވިކަން އެންގެވިއެވެ. އެހެނެއްކަމަކު ނަމާދުގެ ވަޤުތުތަކާއި، އަދި ރަކްޢަތްތަކުގެ ޢަދަދެއް، އަދި ސަޖިދަކުރަންޖެހޭ ވަރެއް، އަދި ނަމާދުގައި ކިޔެވުން ހުއްދަވާ އެއްޗެއް، އަދި ނަމާދު ފަށާނޭގޮތެއް ނިންމާނޭގޮތެއް، އަދިވެސް އޭގެ އެތައް ޙުކުމްތަކެއްގެ ޚަބަރުނުދެއްވައެވެ. ދެންފަހެ ނަބިއްޔާ صلى الله عليه وسلم އެކަމުގައި الله ތަޢާލާ މުރާދު ބަޔާންކުރެއްވިއެވެ.**
ހަމައެފަދައިން އެކަލާނގެ ފޮތުގައި އެބައިމީހުންގެ މައްޗަށް ޒަކާތް ވާޖިބުކުރެއްވިއެވެ. އެހެނެއްކަމަކު ރިހީގައި ކިހާވަރެއްކަމެއް، އަދި ރަނުގައި ކިހާވަރެއްކަމެއް، އަދި ބަކަރީގައި ކިހާވަރެއްކަމެއް، އަދި ޖަމަލުގައި ކިހާވަރެއްކަމެއް، އަދި ގެރީގައި ކިހާވަރެއްކަމެއް، އަދި ގޮވާމާއި ކަދުރުގައި ކިހާވަރެއްކަމެއް ބަޔާންނުކުރައްވައެވެ. ދެންފަހެ ނަބިއްޔާ صلى الله عليه وسلم، އެކަމުގައި الله ތަޢާލާގެ މުރާދު ބަޔާންކުރެއްވިއެވެ.
ހަމައެފަދައިން ރޯދާގައިވެސް، ރޯދަވެރިޔާއަށް ހުއްދަވެގެންވާ ކަންތަކާއި، ރޯދަވެރިޔާއަށް ޙަރާމްވެގެންވާ ކަންތައް އެކަލޭގެފާނު ބަޔާންކުރެއްވިއެވެ.
އަދި ހަމައެފަދައިން الله ތަޢާލާވަނީ އެކަލާނގެ އަޅުތަކުންގެ ތެރެއިން ކުޅަދާނަކަން ލިބިގެންވާ މީހުންނަށް ޙައްޖު ފަރުޟުކުރައްވާފައިއެވެ. އެހެނެއްކަމަކު ޙައްޖަށް އިޙްރާމްބަންނާނެ ގޮތެއް، އަދި އިޙްރާމްގައި ހުންނަ މީހާއަށް ލާޒިމްވެގެންވާ އެތައް ޙުކުމްތަކެއްގެ ޚަބަރު އެކަލާނގެ ނުދެއްވައެވެ. ދެންފަހެ ނަބިއްޔާ صلى الله عليه وسلم ޙާލަކަށްފަހު ޙާލެއްގައި އެކަންތައް ބަޔާންކުރެއްވިއެވެ.
ހަމައެފަދައިން ޖިހާދުގެ ޙުކުމްތައްވެސްމެއެވެ. އަދި ގަނެވިއްކުމުގެ ޙުކުމްތައްވެސްމެއެވެ. ހަމައެފަދައިން الله ތަޢާލާވަނީ މުސްލިމުންގެ މައްޗަށް ރިބާ ޙަރާމްކުރައްވާ، އެކަމުގެ މައްޗަށް ބޮޑުވެގެންވާ ޢުޤޫބާތުގެ ވަޢީދުގެ ބަސްފުޅު އިއްވަވާފައިއެވެ. އެހެނެއްކަމަކު އެކަލާނގެ ފޮތުގައި ރިބާއަށްވަނީ ކިހިނަކުންކަމެއް ބަޔާންނުކުރައްވައެވެ. ދެންފަހެ ރަސޫލާ صلى الله عليه وسلم އެބައިމީހުންނަށް އެކަންތައް ބަޔާންކޮށްދެއްވިއެވެ.
އެކަންތަކުގެ ޝަރަޙަ ދިގުވެގެންވާ އެތައް ޙުކުމްތަކެއްގައި މިކަންތައްވަނީ މިފަދައިންނެވެ. ރަސޫލާ صلى الله عليه وسلم ގެ ބަޔާންކުރެއްވުމުން މެނުވީ ޤުރްއާނުގައިވާ އެއްޗެއް ނުވިސްނޭހުއްޓެވެ. އެކަންތައްވަނީ ނަބިއްޔާ صلى الله عليه وسلم ޝަރަފުވެރިކުރައްވާ الله ތަޢާލާ ދެއްވާފައިވާ މާތްކަންތަކަށްވާ އިތުރުވުމެއްގެ ގޮތުގައިއެވެ.
ދެން އެއަށްފަހު ހުރިހާ ޚަލްޤުތަކުންގެ މައްޗަށް އެކަލޭގެފާނަށް ކިޔަމަންވުން ފަރުޟުކުރެއްވިއެވެ. އަދި އެކަލޭގެފާނަށް އުރެދުން އެބައިމީހުންނަށް ޙަރާމްކުރެއްވިއެވެ. އެއީ އެކަލާނގެ ފޮތުގައި އެތަކެއް ތަނެއްގައިވާފަދައިންނެވެ. އެކަލާނގެއަށް ކިޔަމަންތެރިކަން އަދާކުރުމާއިއެކީ އެކަލާނގެ ރަސޫލާ صلى الله عليه وسلم އަށް ކިޔަމަންތެރިވުންވަނީ ގުޅިލާމައްސަވާފައެވެ. އަދި ތިމަންއިލާހުގެ ރަސޫލާއަށް ނުކިޔަމަންތެރިވެއްޖެ މީހާ ފަހެ ތިމަންއިލާހަށް ނުކިޔަމަންތެރިވެއްޖެކަން އެންގެވިއެވެ.**
ޤުރްއާނުގައި ތިރީސް އެތަކެއް ތަނެއްގައި އެކަލާނގެ ރަސޫލާއަށް ކިޔަމަންތެރިވުން ވާޖިބުކުރައްވާ، އެކަލާނގެއަށް ކިޔަމަންވުމާއި ގުޅުއްވާލައްވާފައިވެއެވެ. ދެން އެއަށްފަހު އެކަލާނގެ ރަސޫލާ صلى الله عليه وسلم އާއި ޚިލާފުވެގަތުމާއިމެދު ޚަލްޤުތަކުންނަށް އެކަލާނގެ އިންޛާރުދެއްވިއެވެ. އަދި އެބައިމީހުންނަށް އެކަލާނގެ ނަބިއްޔާ صلى الله عليه وسلم ކަމަކަށް އަމުރުކުރައްވައިފިއްޔާ ނުވަތަ ކަމެއް ނަހީކުރައްވައިފިއްޔާ، އެކަލާނގެ ނަބިއްޔާ صلى الله عليه وسلم ގެ އަމުރުފުޅު އެހެން ޚަލްޤުތަކުންގެ އަމުރާއި އެއްވަރު ނުކުރުމަށް އެންގެވިއެވެ. އަދި އެކަލޭގެފާނާއި ޚިލާފުވެގަންނަ މީހާއަށް ބޮޑުވެގެންވާ ފިތުނައެއް ޖެހޭނޭކަން އެންގެވިއެވެ.
ދެން އެއަށްފަހު ނަބިއްޔާ صلى الله عليه وسلم އެމީހެއްގެ މައްޗަށް ޙުކުމެއް ކުރައްވައިފިނަމަ، އެމީހެއްގެ ނަފްސުގައި އެކަލޭގެފާނު ކުރެއްވި ޙުކުމްފުޅާއިމެދު އެއްވެސް ދަތިއުނދަގޫކަމެއް ނުތަނަވަސްވެރިކަމެއް ވުން މަނާކުރެއްވިއެވެ. އަދި ކިއެއްތަ، އޭނާގެ މައްޗަށްވަނީ އެކަލޭގެފާނުގެ ޙުކުމްފުޅަށް ބޯލަނބާ ރުހުމެވެ.
ދެން އެއަށްފަހު، ނަބިއްޔާ صلى الله عليه وسلم އެމީހަކަށް ނުވަތަ އެމީހެއްގެ މައްޗަށް ޙުކުމްކުރެއްވިގޮތާއިމެދު ރުހި، އަދި ޣަނީމާ މުދަލުން އެކަލޭގެފާނު ދެއްވިވަރެއް މަދުވިޔަސް ގިނަވިޔަސް ރުހިއްޖެ މީހުންނަށް الله ތަޢާލާ ޘަނާކިޔުއްވިއެވެ. އަދި އެކަންތަކަށް ނުރުހޭ މީހުންނަށް ނުބައިބަސް ވަޙީކުރެއްވިއެވެ.
ދެން އެއަށްފަހު، ނަރަކައިގެ އަހުލުވެރިން ނަރަކައަށް ވަދެއްޖެނަމަ، الله އާއި އެކަލާނގެ ރަސޫލާއަށް ކިޔަމަންތެރިވުން ދޫކޮށްލެވުނުކަމަށްޓަކައި ސަހަރޯވެރިވެ ހިތާމަކުރާނޭކަން الله ތަޢާލާ އަހަރުމެންނަށް ޚަބަރުދެއްވިއެވެ. ފަހެ އެބައިމީހުންނަށް ހިތާމަކުރުމުން އެއްވެސް މަންފާއެއް ނުލިބޭނޭ ހިނދުން، އަދި ސަހަރޯވެރިވުމުން އެއްވެސް ފައިދާއެއް ނުކުރާނޭ ހިނދުން ހިތާމަކުރިއެވެ.**
الله ތަޢާލާ މުޙައްމަދު صلى الله عليه وسلم ދުނިޔެއާއި އާޚިރަތުގައި ޝަރަފުވެރިކުރައްވާ، ކޮންމެ ޙާލެއްގައި ޝަރަފު އިތުރުކުރައްވާފައިވާ ގޮތް ތިޔަބައިމީހުންނަށް ނުފެނޭހެއްޔެވެ.
އޭ މުޙައްމަދުގެފާނު އުއްމަތެވެ! އޭ މުއުމިނުންނޭވެ! ދަންނާށެވެ! الله ތަޢާލާވަނީ ހުރިހާ ޚަލްޤުތަކުންގެ މައްޗަށް އެކަލާނގެ ނަބިއްޔާ صلى الله عليه وسلم އަށް މާތްކޮށްހިތާއި ޤަދަރުކޮށް އިޙްތިރާމްކުރުން ވާޖިބުކުރައްވާފައިއެވެ. އަދި އެކަލޭގެފާނުގެ އަޑުފުޅުގެ މައްޗަށް އެބައިމީހުން އަޑުނުއުފުލާހުށިކަމެވެ. އަދި އެބައިމީހުން އެއްބަޔަކު އަނެއްބަޔަކާއި މުޚާޠަބުކުރާއިރު އަޑުހަރުކުރާފަދައިން އެކަލޭގެފާނަށް އަޑުހަރުނުކުރާހުށިކަމެވެ. އަދި ކިއެއްތަ، އެކަލޭގެފާނުގެ އަޑުފުޅުއިވޭހިނދު އެބައިމީހުންގެ އަޑުތައް މަޑުކުރަންޖެހޭނެތެވެ. އެހުރިހާ ކަމަކީވެސް އެކަލޭގެފާނަށް މާތްކޮށް ޤަދަރުކުރުމުގެ ގޮތުން ކަނޑައެޅިގެންވާ ކަންތަކެވެ. އަދި އެކަލާނގެ އަންގަވާފައިވަނީ ތިމަންއިލާހުގެ ރަސޫލާއަށް މާތްކޮށްހިތުމަށް އަންގަވާފައިވާ އަމުރުފުޅާއި ޚިލާފުވެއްޖެ މީހާގެ ޢަމަލުތައް އޭނާ ނުވެސްދެނަހުއްޓާ ތިމަންއިލާހު ބާޠިލުކުރައްވާހުށީމެވެ.
ދެން އެއަށްފަހު އެކަލާނގެ ވަޢުދުވެވޮޑިގެންވަނީ، އެކަލާނގެ ރަސޫލާ صلى الله عليه وسلمގެ އަރިހުގައި އަޑު މަޑުކޮށް، އިޙްތިރާމްކޮށް ޤަދަރުކުރުމަށްވާ އަމުރުފުޅު ޤަބޫލުކޮށް (ޢަމަލުކޮށްފި)މީހާގެ ފާފަފުއްސަވާ ބޮޑުވެގެންވާ އަޖުރުދެއްވާނޭކަމަށެވެ.
ދެން އެއަށްފަހު އެކަލާނގެ ޚަލްޤުތަކުންނަށް އަމުރުކުރެއްވީ އެބައިމީހުންނަށް ފައިދާއެއްވާ ސިއްރުވާހަކައެއް ނަބިއްޔާ صلى الله عليه وسلم އާއި ދައްކަން އެދިއްޖެއްޔާ، އެބައިމީހުން ސިއްރުވާހަކަ ދެއްކުމުގެ ކުރިން ޞަދަޤާތެއްކޮށްފުމަށް ދާންދެން އެކަލޭގެފާނަށް ސިއްރުވާހަކަ ނުދެންނެވުމަށެވެ. ދެންފަހެ މީހަކު އެކަލޭގެފާނާއި ސިއްރުވާހަކައެއް ދަންނަވަން ބޭނުންވެއްޖެނަމަ އޭނާ ޞަދަޤާތެއް ނެރެއެވެ. އެހުރިހާ ކަމެއްވެސް އެއީ الله ގެ ރަސޫލާ صلى الله عليه وسلم މާތްކޮށް މަތިވެރިކޮށް އެކަލޭގެފާނަށްވާ ޝަރަފަށްޓަކައިއެވެ. ދެންފަހެ އެބައިމީހުން އެފަދައިން ކަންތައްކުރިހިނދު ޞަދަޤާތްދިނުން އެބައިމީހުންނަށް ދަތިވިއެވެ. އަދި އެކަލޭގެފާނާއި ސިއްރު ވާހަކަ ދެންނެވުމަށް އެބައިމީހުން ބޭނުންޖެހުނެވެ. ދެންފަހެ އެބައިމީހުން އެކަލޭގެފާނަށް ސިއްރުވާހަކަ ދެންނެވުން ހުއްޓާލިއެވެ. ދެން الله ތަޢާލާ މުއުމިނުންގެ ކިބައިން އެކަން ލުއިކޮށްދެއްވިއެވެ. އެއީ މުއުމިނުންނަށްވާ އޯގާވަންތަކަމަށްޓަކައިއެވެ.**
ދެން އެއަށްފަހު الله ތަޢާލާ ހުރިހާ ޚަލްޤުތަކުންނަށް އެންގެވީ، އަދި އެކަލާނގެ ނަބިއްޔާ صلى الله عليه وسلم އަށް އެންގެވީ އެކަލޭގެފާނުގެ އިސްވެގޮސްފައިވާ ފާފައަކާއި ފަސްވެގެންވާ ފާފަތައްވެސް ފުއްސެވިކަމެވެ. އަދި الله ތަޢާލާގެ ނިޢުމަތްފުޅު އެކަލާނގެ ނަބިއްޔާ صلى الله عليه وسلم އަށް ފުރިހަމަކޮށްދެއްވިކަމަށެވެ. އަދި އެކަލޭގެފާނަށް ސީދާވެގެންވާ ތެދުމަގު ދައްކަވާ، އަދި ޢިއްޒަތްތެރިވެގެންވާ ނަޞްރަކުން އެކަލާނގެ އެކަލޭގެފާނަށް ނަޞްރުދެއްވާނޭކަން އެންގެވިއެވެ.
ދެން އެއަށްފަހު الله ތަޢާލާ ޚަބަރުދެއްވީ، الله ގެ ރަސޫލާ صلى الله عليه وسلم އަށް ބައިޢަތު ހިފާމީހުން އެބައިޢަތު ހިފާކަންކަށަވަރީ الله އަށްކަމަށެވެ. އެހުރިހާ ކަމެއްވެސް އެއީ މުޙައްމަދު صلى الله عليه وسلم ގެ ޤަދަރުފުޅު އެކަލޭގެފާނުގެ ވެރި ރައްބުގެ ޙަޟްރަތުގައި މާތްވެގެންވާކަމަށްޓަކައިއެވެ. ދެން އެއަށްފަހު އެކަލާނގެ ޚަބަރުދެއްވީ، އެކަލާނގެ ނަބިއްޔާ صلى الله عليه وسلم އަށް އެބައިމީހުން ބައިޢަތުހިފާ، އަދި އެބައިމީހުންގެ ހިތްތަކުން ބައިޢަތުގައި ތެދުވެރިވިހިނދު އެކަލާނގެ އެބައިމީހުންނަށް ރުއްސެވިކަމަށެވެ.
ދެން އެއަށްފަހު الله ތަޢާލާ މުއުމިނުންނަށް އަމުރުކުރެއްވީ އެބައިމީހުންގެ (ހުރިހާ) ކަންތަކުގައި އެކަލާނގެ ރަސޫލާ صلى الله عليه وسلم ނަމޫނާއަކަށް ބެލުމަށެވެ. ދެން އެއަށްފަހު الله އާއި އެކަލާނގެ ރަސޫލާ صلى الله عليه وسلم އަށް އިޚްލާޞްތެރިވުން މުއުމިނުންގެ މައްޗަށް ވާޖިބުކުރެއްވިއެވެ. ދެން އެއަށްފަހު އެކަލާނގެ އެބައިމީހުންނަށް އެންގެވީ، އެކަލާނގެއަށް އިޚްލާޞްތެރިވާ މީހަކު އެކަލާނގެ ރަސޫލާ صلى الله عليه وسلم އަށް އިޚްލާޞްތެރިވުމަށެވެ. އަދި އެދެކަންތައް ޖަމަޢަކުރެއްވިއެވެ.**
ދެން އެއަށްފަހު الله ތަޢާލާ ޚަބަރުދެއްވީ އެކަލާނގެ ރަސޫލާއަށް ޚިޔާނާތްތެރިވެއްޖެ މީހާ، الله އަށް ޚިޔާނާތްތެރިވާ މީހެކޭ އެއްފަދަކަމަށެވެ.
ދެން އެއަށްފަހު އެކަލާނގެ ރަސޫލާ صلى الله عليه وسلم -ދިރިހުއްޓާވެސް އަދި އަވަހާރަވުމަށްފަހުގައިވެސް- އެކަލޭގެފާނަށް އުނދަގޫކުރުމާއިމެދު ޚަލްޤުތަކުންނަށް އިންޛާރުދެއްވިއެވެ. އަދި الله ގެ ރަސޫލާ صلى الله عليه وسلم އަށް އުނދަގޫކުރާ މީހާ، الله އަށް އުނދަގޫކުރާ މީހެކޭ އެއްފަދަކަމަށް އެންގެވިއެވެ. އަދި الله އާއި އެކަލާނގެ ރަސޫލާއަށް އުނދަގޫކުރާ މީހާއަށް ދުނިޔެއާއި އާޚިރަތުގައި ލަޢުނަތް ޙައްޤުވެގެންވާކަމަށް އަހަރުމެންނަށް އެކަލާނގެ ޚަބަރުދެއްވިއެވެ.
ދެން އެއަށްފަހު އެކަލާނގެ ޚަބަރުދެއްވީ، ރަސޫލާ صلى الله عليه وسلم އާއި ޢަދާވާތްތެރިވެއްޖެ މީހަކު الله ތަޢާލާއާއި ޢަދާވާތްތެރިވެއްޖެކަމަށެވެ. ދެން އެއަށްފަހު އެކަލާނގެ ޚަބަރުދެއްވީ މުއުމިނުންގެ އަމިއްލަ ނަފްސުތަކަށްވުރެވެސް ބޮޑަށް ނަބިއްޔާ صلى الله عليه وسلم އެބައިމީހުންނާއި ކައިރިވެފައި ޙައްޤުކަން ބޮޑުވެގެންވާކަމަށެވެ. އަދި އެކަލޭގެފާނު އެބައިމީހުންނަށް އަމުރެއްކުރައްވައިފިނަމަ އެބައިމީހުންނަށްވަނީ އެއަމުރު ޤަބޫލުކުރުމެވެ. އަދި الله ގެ ރަސޫލާ صلى الله عليه وسلم އިޚްތިޔާރުކުރެއްވިކަމެއްގައި އެބައިމީހުންނަށް އެއްވެސް އިޚްތިޔާރެއް ލިބިގެންނުވެއެވެ. އެއީ އެބައިމީހުންގެ އަނބިދަރިންނާއި މުދަލާއިމެދުގައިވެސްމެއެވެ.
ދެން އެއަށްފަހު الله ތަޢާލާ އެކަލާނގެ ނަބިއްޔާ صلى الله عليه وسلم ގެ ޤަދަރު އުފުއްލަވާ ޝަރަފު އިތުރުކުރައްވާ، ހުރިހާ ޚަލްޤުތަކުންގެ މައްޗަށް މާތްކުރެއްވިއެވެ. އެއީ އެކަލޭގެފާނު އަވަހާރަވުމަށްފަހު އެކަލޭގެފާނުގެ އަނބިކަނބަލުންނާއި ކައިވެނިކުރުން ހުރިހާ ޢާލަމްތަކުގެ މައްޗަށް ޙަރާމްކުރެއްވުމުންނެވެ. ހަމައެފަދައިން އެކަލޭގެފާނުގެ އަނބިކަނބަލުންގެ ތެރެއިން ބޭކަނބަލަކު ވަރިކުރައްވައިފިއްޔާ -އެކަނބުލޭގެއާއި އެއްދާންކުރިޔަސް ނުކުރިޔަސް- ހުރިހާ އެންމެންނަށް އެކަނބުލޭގެއާއި ކައިވެނިކުރުންވަނީ ޙަރާމްވެގެންނެވެ. އެހެނީ އެކަނބަލުންނީ މުއުމިނުތަކުންގެ މަންމައިންނެވެ.**
ދެން އެއަށްފަހު އެކަލާނގެ ރަސޫލާ صلى الله عليه وسلم ގެ މައްޗަށް ޞަލަވާތް ކިޔެވުން ޚަލްޤުތަކުންގެ މައްޗަށް ފަރުޟުކުރެއްވިއެވެ. އަދި އެކަލާނގެއާއި އެކަލާނގެ މަލާއިކަތުންވެސް އެކަލޭގެފާނުގެ މައްޗަށް ޞަލަވާތް ކިޔުއްވާކަން އެބައިމީހުންނަށް އެކަލާނގެ އެންގެވިއެވެ. އެއީ އެކަލޭގެފާނަށްވާ ޝަރަފުވެރިކަމަކަށްޓަކައިއެވެ.
ދަންނާށެވެ! ނަބިއްޔާ صلى الله عليه وسلم ޙަރާމްކުރެއްވި ހުރިހާކަމެއް، އެކަންތަކާއި ޚިލާފުވުން މީސްތަކުންގެ މައްޗަށް ޙަރާމްވެގެންވެއެވެ. އަދި ޙަރާމްކަމުގެ މާނަ ފިޔަވައި އެހެން މާނައަކަށް ދަލީލުކޮށްދޭ ދަލީލެއް އަތުވެއްޖައުމަށް ދާންދެން ނަހީގެ ބަސްފުޅުތައްވަނީ ޙަރާމްކަމުގެ މައްޗަށެވެ.
ޤުރްއާނުގައި الله ތަޢާލާ އެކަލޭގެފާނު ޝަރަފުވެރިކުރައްވާ ބަސްފުޅުތަކުން އަހުރެންގެ ހަނދާނަށް މިހާރު އަންނަ ކަންތަކަކީ މިއެވެ. ބުއްދިހުރި މީހަކަށް އެކަންތަކުގައި ފުދޭ މިންވަރުވެއެވެ.
الله ތަޢާލާ އަހަރުމެންނާއި ތިޔަބައިމީހުންނަށް ރަޙްމަތްލައްވާށިއެވެ! ދަންނާށެވެ! އާދަމް عليه السلام ޚަލްޤުކުރެއްވުމުގެ ކުރިން އަހަރުމެންގެ ނަބިއްޔާ މުޙައްމަދު صلى الله عليه وسلم ނަބިއްޔެއްކަމުގައިވާޙާލު ދެމިގެންވިއެވެ. ނަބިއްޔުންނާއި ނަބިއްޔުންގެ ދަރިންގެ ބުރިކަށިފުޅުތަކުން ޞައްޙަވެގެންވާ ކައިވެނިން އެކަލޭގެފާނު ދައުރުވަމުން ދިޔައެވެ. އެއީ الله ތަޢާލާ އެކަލޭގެފާނުގެ މަންމަގެ ބަނޑުން އެކަލޭގެފާނު ނެރުއްވައިފުމަށް ދާންދެނެވެ. އެކަލޭގެފާނު ބާލިޣުވެއްޖައުމަށް ދާންދެން އެކަލޭގެފާނުގެ ވެރި ރައްބު އެކަލޭގެފާނު ރައްކާތެރިކުރައްވާ ބެލެހެއްޓެވިއެވެ.
އަދި ޤުރައިޝުވަންހައިގެ ބުދުތަކާއި، އަދި އެބައިމީހުން އެކަންތަކެއްގެ މަތީގައި ތިބި ކުފުރު އެކަލޭގެފާނު ނުރުއްސަވާ ކޯފާވާ ކަންކަންކަމުގައި الله ތަޢާލާ ލެއްވިއެވެ. އަދި ޅެންވެރިކަމާއި، ޖާހިލިއްޔަތުގެ އަޚްލާޤުން އެއްވެސްކަމެއް الله ތަޢާލާ އެކަލޭގެފާނަށް އުނގަންނަވައިނުދެއްވައެވެ. އަދި ކިއެއްތަ، އެކަލާނގެއާއި އެއްވެސް ޝަރީކެއް ނުލާ އެކަލާނގެއަށް އެކަނި އަޅުކަންކުރުމަށް އެކަލޭގެފާނަށް އިލްހާމްކުރެއްވިއެވެ. ޝައިޠާނާއަށް އެކަލޭގެފާނުގެ މައްޗަށް މަގެއް ލިބިގެންނުވެއެވެ.**
އެކަލޭގެފާނުގެ މައްޗަށް ވަޙީ ބާވައިލައްވާ، ރިސާލަތުގެ އަމުރު އަތުވެއްޖެއުމަށް ދާންދެން އިޚްލާޞްތެރިކަމާއި އެކީ އެކަލޭގެފާނުގެ ވެރި ރައްބަށް އަޅުކަންކުރެއްވިއެވެ. އެކަލޭގެފާނު ފޮނުއްވުނީ އިންސީންނާއި ޖިންނީން ހުރިހާ ޚަލްޤުތަކުންނަށެވެ. އެއީ އެކަލޭގެފާނުގެ ޢުމުރުފުޅުން ސާޅީސްއަހަރުގައިއެވެ. މައްކާގައި ދިހަ އަހަރުވަންދެން الله އަށް ގޮވާއިލެއްވުމުގައި އެކަލޭގެފާނު ޤާއިމްވެ ހުންނެވިއެވެ.
އެބައިމީހުން އެކަލޭގެފާނަށް އުނދަގުލާއި ގޯނާކުރުމުން އެކަލޭގެފާނު ކެތްތެރިވެލެއްވިއެވެ. އަދި އެބައިމީހުންގެ ޖާހިލުކަން އެކަލޭގެފާނުގެ މައްޗަށް ފާޅުކުރުމުން އެކަލޭގެފާނު ރުޅިމަޑުކުރެއްވިއެވެ. ދެން އެއަށްފަހު މަދީނާއަށް ހިޖުރަކުރެއްވުމަށް الله ތަޢާލާ އެކަލޭގެފާނަށް އިޛްނަދެއްވިއެވެ. ދެން އެކަލޭގެފާނު މަދީނާއަށް ހިޖުރަކުރެއްވިއެވެ.
އަދިވެސް الله ތަޢާލާ އެކަލޭގެފާނު މާތްކުރައްވާ ޤަދަރުއުފުއްލަވާ އެކަލާނގެ ޙަޟްރަތުންވާ ކަރާމާތްތަކުގެ ތެރެއިން އެކަލޭގެފާނަށް ދެއްވި އެއްކަމަކީ މުޙައްމަދު صلى الله عليه وسلم ގެ ހަށިކޮޅު ހަމަބުއްދިއާއި އެކީ އިސްރާކުރެއްވުމެވެ. އެއީ ބައިތުލް މަޤްދިސްއަށް ފޯރައިފުމަށް ދާންދެނެވެ. ދެން އެކަލޭގެފާނައިގެން އުޑުތަކަށް އަރައިވަޑައިގެންނެވުނެވެ. ދެންފަހެ އެކަލޭގެފާނުގެ ވެރި ރައްބުގެ އާޔަތްތަކުން ބޮޑުވެގެންވާ އާޔަތްތައް ފެނިވަޑައިގެންނެވިއެވެ. އެކަލޭގެފާނުގެ ވެރި ރައްބުގެ މަލާއިކަތުން ފެނިވަޑައިގެންނެވިއެވެ. އަދި އެކަލޭގެފާނުގެ އަޚުންކަމުގައިވާ ނަބިއްޔުންވެސް ފެނިވަޑައިގެންނެވިއެވެ. އެއީ އެކަލޭގެފާނުގެ ދީލަތިވަންތަ ސާހިބުވަންތަ އިލާހުގެ ޙަޟްރަތަށް ފޯރައިފުމަށް ދާންދެނެވެ. ދެންފަހެ ބޮޑުވެގެންވާ ކަރާމާތްތަކުން އެކަލާނގެ އެކަލޭގެފާނު މާތްކުރެއްވިއެވެ. އަދި އެކަލޭގެފާނާއި އެކަލޭގެފާނުގެ އުއްމަތުގެ މައްޗަށް ފަސްނަމާދު ފަރުޟުކުރެއްވިއެވެ. އެކަންތައް ހިނގީ މައްކާގައިއެވެ. އެއީ އެންމެ ރެޔަކުއެވެ. ދެން އެކަލޭގެފާނު ހެނދުނުކުރެއްވީ މައްކާގައިއެވެ. الله ތަޢާލާ އެކަލޭގެފާނު މެދުވެރިކުރައްވާ މުއުމިނުންގެ ލޯތަކަށް ފިނިކަމާއި އުފާވެރިކަން ލިއްބައިދީ، އަދި ކާފަރުންނާއި ހުރިހާ މުލްޙިދުންގެ ލޯތައް ހިތާމަކޮށް ނަފުރަތުކުރާ ކަންތައް ފާޅުކުރެއްވިއެވެ.**
الله ތަޢާލާ މުޙައްމަދު صلى الله عليه وسلم އިސްރާކުރެއްވީ އެކަލޭގެފާނުގެ ހަށިކޮޅާއި ބުއްދިއާއި އެކީގައިއެވެ. އެއީ ހުވަފެނެއްގައިވީކަމެއް ނޫނެވެ. އެހެނީ މަޝްރިޤުގައިވާ މީހެއް: 'އަހުރެންނަށް ރޭގައި ހުވަފެނުގައި ހުޅަނގުގައި ހުއްޓާ ފެނުނޭ' ބުނެފިނަމަ އެމީހެއްގެ ބަހަށް ރައްދެއް ނުދެވޭނެއެވެ. އަދި އިޢުތިރާޒެއް ނުކުރާނެއެވެ. އަދި އޭނާ ބުނެފިނަމަ: 'އަހުރެން ރޭގައި ހުރީ ހުޅަނގުގައިއޭ' އެހިނދުން އޭނާވާނީ ދޮގުވެރިޔަކަށެވެ. އެހެނީ އެފަދަ ބިމަކަށް އެއް ރެޔަކުން ނުދެވޭނެކަމާއިމެދު ޚިލާފެއް ނެތުމުންނެވެ.
އެގޮތުން ފަހެ ނަބިއްޔާ صلى الله عليه وسلم، އަބޫ ޖަހްލަށާއި އޭނާގެ ޤައުމުގެ މީސްތަކުންނަށް 'ތިމަންކަލޭގެފާނު ހުވަފެންފުޅުގައި ބައިތުލް މަޤްދިސްގައި ވަނިކޮށް ފެނިވަޑައިގަތޭ' ވިދާޅުވިނަމަ އެބައިމީހުން އެކަން ޤަބޫލުކުރީހެވެ. އަދި އެކަމާއިމެދު ޢަޖައިބެއް ނުވީހެވެ. އަދި އެކަލޭގެފާނު އެވިދާޅުވީ ތެދުކަމަށް އެބައިމީހުން ބުނީހެވެ. އެހެނީ އިންސާނާއަށް ހުވަފެނުގައި އެއަށްވުރެ މާދުރުގައި ވަނިކޮށްވެސް ފެނިދާނެތެވެ.
އެހެނެއްކަމަކު އެބައިމީހުންނަށް އެކަލޭގެފާނު: 'ރޭގަނޑުގައި ބައިތުލް މަޤްދިސްއަށް ތިމަންކަލޭގެފާނައިގެން އިސްރާކުރެއްވިއްޖެޔޭ' ވިދާޅުވިހިނދު އެބައިމީހުންގެ ގާތުގައި އެކަންވީ ހުވަފެނާއި ޚިލާފުވެގެންނެވެ. މިކަން ހިނގީ ހޭފުޅުހުއްޓާ ހަށިކޮޅާ ބުއްދިއާއި އެކުގައިއެވެ. އެހިނދު އެބައިމީހުން ބުންޏެވެ: 'ކަލޭގެފާނު އެންމެ ރެޔަކުން ޝާމްކަރައަށް ވަޑައިގެންފައި، ދެން އަހަރުމެންގެ ކުރިމަތީގައި ހެނދުނުކުރެއްވީހޭ!؟' ދެން އެއަށްފަހު އަބޫބަކުރު رضي الله عنه އަށް އެބައިމީހުން ބުނި ބަސްކަމުގައިވާ: 'ކަލޭގެ އެކުވެރިޔާ މިހިރަ ދަޢުވާކުރަނީ އެންމެ ރެޔަކުން ބައިތުލް މަޤްދިސަށް އިސްރާކުރެވި ހަމަ އެރޭ އަނެއްކާ އެނބުރި އައިކަމަށެވެ.' އަދި އަބޫބަކުރުގެފާނު (އެކަން ތެދުކުރައްވާ) އެބައިމީހުންނަށް ވިދާޅުވެ ރައްދުދެއްވި ބަސްފުޅާއި، ވިސްނާފިކުރުކުރާ މީހަކަށް މިހުރިހާ ކަމެއްވަނީ ދަލީލަކަށެވެ. الله ތަޢާލާ އެކަލާނގެ ނަބިއްޔާ މުޙައްމަދު صلى الله عليه وسلم ގެ ހަށިކޮޅާއި ބުއްދިއާއި އެކީ އިސްރާކުރެއްވުމުގެ ކަރާމާތުން ޚާއްޞަކުރެއްވިކަމާއި، އުޑުތަކުގައި ވާތަކެތި ފެނިވަޑައިގަތްކަމާއި، އެކަލޭގެފާނު ސުވަރުގެ ވެއްދެވުމާއި، އަދި އެކަލޭގެފާނުގެ ވެރި ރައްބުގެ އާޔަތްތަކުން ފެނިވަޑައިގަތް ހުރިހާ އާޔަތަކުންނާއި، އަދި އެކަލޭގެފާނުގެ މައްޗަށް ނަމާދު ފަރުޟުކުރެއްވުމާއި މިހުރިހާ ކަމެއް ހުވަފެނުގައި ވާނޭކަމަށް ނުބުނެވޭނެކަން އެނގޭހުއްޓެވެ. އަދި ކިއެއްތަ، އެއީ އެކަލޭގެފާނުގެ ހަށިކޮޅާއި ބުއްދިއާއި އެކުގައި ހިނގިކަމެކެވެ. الله ތަޢާލާ އެކަލޭގެފާނު ޚާއްޞަކުރައްވާ ދެއްވި މާތްކަމެކެވެ.**
އެހެންކަމުން ފަހެ އެކަންތައް ހިނގީ ހުވަފެނުގައިކަމަށް ދަޢުވާކޮށްފި މީހާ، އޭނާގެ ބަހުގައި ގޯސްހަދައިފިއެވެ. އަދި ނަބިއްޔާ صلى الله عليه وسلم ގެ ޙައްޤުފުޅުގައި ފަރުވާކުޑަކޮށްލައިފިއެވެ. އަދި ޤުރްއާނާއި ސުންނަތް ރައްދުކޮށް ބޮޑުވެގެންވާ ކަމަކަށް ހުށަހެޅިގަނެފިއެވެ.
الله ތަޢާލާ އަހަރުމެންނާއި ތިޔަބައިމީހުންނަށް ރަޙްމަތްލައްވާށިއެވެ! ދަންނާށެވެ! ހަމަކަށަވަރުން އަހަރުމެން އިސްވެ ބަޔާންކުރި، އެއްވެސް ނަބިއްޔަކަށް ނުދެއްވާ މަތިވެރިވެގެންވާ ޝަރަފާއި، އިތުރުވެގެންވާ ނަޞީބު އަހަރުމެންގެ ނަބިއްޔާ صلى الله عليه وسلم އަށް الله ތަޢާލާ ދެއްވިއެވެ. އަދި އެކަލޭގެފާނަށް މާތްކަމާއި ޝަރަފު އިތުރުކޮށްދެއްވާ ޙަމްދުލިބިގެންވާ މަޤާމު ދެއްވިއެވެ. الله ތަޢާލާ، ހުރިހާ ރިވެތިވެގެންވާ ނަޞީބަކުން އެކަލޭގެފާނަށް ޖަމަޢަކޮށްދެއްވިއެވެ. އެއީ ޚަލްޤުތަކުންނަށް ޝަފާޢަތްތެރިވުމާއި، (ޤިޔާމަތްދުވަހު) ޢަރުޝީގައި އެކަލޭގެފާނު އިށީންނެވުމުގެ މަޤާމެވެ. الله ތަޢާލާ އެކަލާނގެ ނަބިއްޔާއަށް އެކަންތައް ދެއްވާ ޚާއްޞަކޮށްދެއްވާ، އެކަލޭގެފާނުގެ ލޯފުޅު ފިނިކަން އެކަމުން ދެއްވިއެވެ. އެއީ އިހުގެއާއި ފަހުގެ މީސްތަކުން އެކަމަށްޓަކައި އެދުންވެރިވާނޭކަމެކެވެ. މުއުމިނުންގެ ނަބިއްޔާއަށް الله ތަޢާލާ ދެއްވި ބޮޑުވެގެންވާ ކަރާމާތާއި، ރިވެތިވެގެންވާ މާތްކަމުން މުއުމިނުން އުފާވެރިކޮށްދެއްވިއެވެ. އެންމެ ރިވެތިވެގެންވާ ފުރިހަމަ ޤަބޫލުކުރުމުން ޢިލްމުވެރިން އެކަރާމާތްތައް ޤަބޫލުކޮށް ބަލައިގަތެވެ. އެކަމަށްޓަކައި الله އަށް ޙަމްދުހުއްޓެވެ.**
الله ތަޢާލާ އެކަލާނގެ ނަބިއްޔާ މުޙައްމަދު صلى الله عليه وسلم އަށް ވަޙީކުރެއްވިއެވެ:
"وَمِنَ اللَّيْلِ فَتَهَجَّدْ بِهِ نَافِلَةً لَكَ عَسَى أَنْ يَبْعَثَكَ رَبُّكَ مَقَامًا مَحْمُودًا." 62
މާނައީ: "އަދި (ފަރުޟު ފަސްނަމާދުގެ އިތުރަށް) ކަލޭގެފާނަށް ޚާއްޞަ ނަމާދެއްގެ ގޮތުގައި، ރޭގަނޑުގެ ބައެއްގައި އެ ޤުރްއާން ކިޔަވައިވިދާޅުވެ، ތަހައްޖުދު ނަމާދު ކުރައްވާށެވެ! އެކަމުން، ކަލޭގެފާނުގެ ވެރިރަސްކަލާނގެ، ޙަމްދު ލިބިގެންވާ މަޤާމަކަށް ކަލޭގެފާނު ފޮނުއްވައިފާހުށްޓެވެ!"
ދެންފަހެ ނަބިއްޔާ صلى الله عليه وسلم އަށް ދެއްވިގެންވާ މިމާތްކަމާއި އަދި މިއާޔަތުގެ ތަފްސީރުގައި، އެއީ އެކަލާނގެ އެކަލޭގެފާނު ޢަރުޝީގައި ބޭންދެވުންކަމަށް މުޖާހިދުގެ އަރިހުން އައިސްފައިވާ ޙަދީޘް ދަންނައެ، الله ގެ ރަސޫލާ صلى الله عليه وسلم ގެ ޙަދީޘްތައް ރިވާކުރުމާއި ޢިލްމުގެ އަހުލުވެރި ޝެއިޚުންވަނީ އެންމެ ރިވެތިވެގެންވާ ފުރިހަމަ ޤަބޫލުކުރުމުން އެޙަދީޘް ޤަބޫލުކުރައްވާ ބަލައިގަނެފައެވެ. އަދި އެކަމަށް އިންކާރު ނުކުރައްވައެވެ. އަދި މުޖާހިދު رحمه الله ގެ ޙަދީޘް ރައްދުކުރާ މީހުންނަށް ހަރުކަށިވެގެންވާ އިންކާރުކުރުމުން އެބޭކަލުން އިންކާރުކުރެއްވިއެވެ. އަދި އެބޭކަލުން ވިދާޅުވިއެވެ: 'މުޖާހިދުގެ މިޙަދީޘް ރައްދުކޮށްފި މީހަކީ ނުބައިވެގެންވާ މީހެކެވެ.'
އަހުރެން ބުނަމެވެ: 'الله އަށް ޙަމްދުހުއްޓެވެ. ފަހެ އަހަރުމެންގެ މަޛްހަބަކީ މިމައްސަލާގައި އަހަރުމެން އިސްވެ ބަޔާންކުރި ކަންތައް ޤަބޫލުކުރުމެވެ. އަދި މުޖާހިދުގެ ޙަދީޘް ޤަބޫލުކޮށް، އެޙަދީޘް ރައްދުކުރުމުގައި ބަޙުޘްކޮށް އިޢުތިރާޒުކުރުން ދޫކޮށްލުމެވެ.**
(ރަސޫލާ صلى الله عليه وسلم ގެ އަޞްޙާބުންގެ މާތްކަމާއި ޝަރަފު ނަންގަނެވުނު ބާބު)
ދެން އެއަށްފަހު އަހަރުމެން މިބަޔާންކުރަނީ އެކަލޭގެފާނުގެ އަޞްޙާބުންގެ މާތްކަމެވެ. އެބޭކަލުންނީ އެކަލޭގެފާނުގެ ވަޒީރުންކަމުގައި އަދި އަންޞާރުންކަމުގައި އަދި އެކަލޭގެފާނުގެ ފަހުން އުއްމަތުގައި ޚަލީފާއިން ކަމުގައިވުމަށް الله ތަޢާލާ އިޚްތިޔާރުކުރައްވާފައިވާ ބޭކަލުންނެވެ. އެބޭކަލުންނީ الله ތަޢާލާ އެކަލާނގެ ފޮތުގައި އެންމެ ރިވެތި ޞިފައިން ޞިފަކުރައްވާފައިވާ މުހާޖިރުންނާއި އަންޞާރުންނެވެ. އަދި އެކަލާނގެ ފޮތުގައި އަހަރުމެންނަށް އަންގަވާފައިވަނީ ތައުރާތާއި އިންޖީލުގައިވެސް އެކަލާނގެ އެބޭކަލުން އެންމެ ރިވެތި ޞިފަތަކުން ޞިފަކުރައްވާފައިވާކަމަށެވެ.
އެގޮތުން މުހާޖިރުން ދަންނައެ، އެބޭކަލުން الله އާއި އެކަލާނގެ ރަސޫލާ صلى الله عليه وسلم އަށް އީމާންވެ، އީމާންކަމުގައި ޢަމަލުން ތެދުވެރިވިއެވެ. އަދި ހުރިހާ ދަތިކަމެއްގައި ނަބިއްޔާ صلى الله عليه وسلم އާއި އެކީ ކެތްތެރިވިއެވެ. އަދި الله ގެ މަގުން ނޫން މަގެއްގައި ޢިއްޒަތްތެރިވުމުގެ ބަދަލުގައި الله ގެ މަގުގައި ނިކަމެތިވުން އިސްކުރެއްވިއެވެ. އަދި الله ގެ (ނުރުއްސެވުމުގެ މަގުގައި) ބަނޑުފުރުމުގެ ބަދަލުގައި الله އަށްޓަކައި ބަނޑުހައިހޫނުކަން އިޚްތިޔާރުކުރެއްވިއެވެ. އަދި الله އަށްޓަކައި ކައިރީގައިވާ ތިމާގެ މީހުންނާއި ދުރުމީހުންނަށްވެސް ޢަދާވާތްތެރިވިއެވެ. އަދި ރަސޫލާ صلى الله عليه وسلم އާއި އެކީ ހިޖުރަކުރައްވާ، މައިންބަފައިންނާއި ދަރިންނާއި އަހުލުންނާއި ގާތްތިމާގެ މީހުންނާއި ވަކިވެގަނެ، މުދާތަކާއި ގެދޮރުތައް ދޫކުރިއެވެ. އަދި ފަޤީރުންގެ ގޮތުގައި ނިކުތެވެ. އެހުރިހާ ކަމެއްވެސް ކުރެއްވީ الله އާއި އެކަލާނގެ ރަސޫލާ صلى الله عليه وسلم އަށް އެބޭކަލުންގެ ހިތްތަކުގައި އޮތް ލޯތްބަށްޓަކައިއެވެ. އަހަރުމެން މިބަޔާންކުރި ހުރިހާ ކަންތަކުގެ މައްޗަށް އެބޭކަލުންނަށްވަނީ الله އާއި އެކަލާނގެ ރަސޫލާ صلى الله عليه وسلم އިސްވެގެންނެވެ. އެއީ ތެދުވެރިވެގެންވާ އީމާންކަމާއި ނަޞްރުދެނިވި ބުއްދިތަކާއި، ދީލަތިވެގެންވާ ނަފްސުތަކާއި ސީދާވެގެންވާ ރައުޔާއި، ރިވެތިވެގެންވާ ކެތްތެރިވުމުންނެވެ.**
ދެންފަހެ އަންޞާރުން ދަންނައެ، އެބޭކަލުންނީ الله ތަޢާލާގެ ދީނަށް ނަޞްރުދީ، އެކަލާނގެ ނަބިއްޔާ صلى الله عليه وسلم އަށް ތަބަޢަވުމަށް އެކަލާނގެ އިޚްތިޔާރުކުރެއްވި ބައެކެވެ. ދެންފަހެ ރަސޫލާ صلى الله عليه وسلم މައްކާގައި ހުންނަވަނިކޮށް އެބޭކަލުން އެކަލޭގެފާނަށް އީމާންވެ ބައިޢަތު ހިފިއެވެ. އަދި އެކަލޭގެފާނަށް އެބޭކަލުން ހިފި ބައިޢަތުގައި ތެދުވެރިވިއެވެ. އަދި އެކަލޭގެފާނަށް ލޯބިކޮށް ނަޞްރުދީ، އެކަލޭގެފާނަށް ބާވައިލެއްވުނު ނޫރަށް ތަބަޢަވިއެވެ. އަދި އެކަލޭގެފާނަށް އޮތް ލޯތްބަކަށްޓަކައި އެބޭކަލުންނާއި އެކީ މަދީނާއަށް އެކަލޭގެފާނު ވަޑައިގެންނެވުމަށް އެބޭކަލުން ބޭނުންވިއެވެ. ދެންފަހެ ވަޤުތެއް ޖެހެންދެން އެކަލޭގެފާނު ދޫކޮށްލުމަށް އެބޭކަލުންނަށް އެކަލޭގެފާނު ވިދާޅުވިއެވެ. ދެން އެބޭކަލުން މަދީނާއަށް ނިކުންނެވިއެވެ. އަދި އެބޭކަލުން އީމާންވިކަން އެބޭކަލުންގެ އަޚުންނަށް ޚަބަރުދެއްވުމުން، އެބޭކަލުންވެސް އީމާންވެ ތެދުކުރިއެވެ. ދެންފަހެ ރަސޫލާ صلى الله عليه وسلم އެބޭކަލުންގެ ގާތަށް ހިޖުރަކުރެއްވުމުން އެބޭކަލުން އެކަމާއި އުފާކުރެއްވިއެވެ. ދެންފަހެ އެބޭކަލުން އެކަލޭގެފާނަށް މާތްކޮށްހިތްތަވާ މަތިވެރިކުރެއްވިއެވެ. އަދި އެއީ الله ތަޢާލާގެ ޙަޟްރަތުން އެބޭކަލުންނަށްވާ ނިޢުމަތެއްކަން އެނގުނެވެ. ދެން އެއަށްފަހު މުހާޖިރުންގެ ބޭކަލުން ވަޑައިގަތެވެ. ދެން އެބޭކަލުން އެކަމާއި އުފާކުރައްވާ މުހާޖިރުންނަށް އެންމެ ރިވެތިކޮށް ކަމޭހިތްތަވާ، އެބޭކަލުންގެ ގެދޮރުތަކުން ތަނަވަސްކޮށްދިނެވެ. އަދި އެބޭކަލުންގެ އަހުލުންނާއި ދަރިންގެ މައްޗަށް މުހާޖިރުން އިސްކުރެއްވިއެވެ. އަދި ވަރުގަދަވެގެންވާ ލޯތްބަކުން އެބޭކަލުން މުހާޖިރުންދެކެ ލޯބިވިއެވެ. އަދި الله އަށްޓަކައިވާ އަޚުންތަކެއްކަމުގައި އެބޭކަލުންވިއެވެ. އަދި އެކަކު އަނެކަކަށް ޢަދުއްވުންކަމުގައި ވުމަށްފަހު، الله ގެ ތައުފީޤާއި އެކީ ހިތްތައް އެކުވެރިވެގެން ދިޔައެވެ.**
ދެންފަހެ އެހުރިހާ ބޭކަލުން، الله އާއި އެކަލާނގެ ރަސޫލާ صلى الله عليه وسلم އަށް ލޯބިކުރުމާއި، އަދި އެކަލޭގެފާނަށް ނަޞްރުދިނުމުގައި އެކަކު އަނެކަކަށް އެހީތެރިވުމާއި، އުނދަގުލާއި ފަސޭހާގައި އަދި ހީވާގިކަމާއި ބުރަހެލިކަމުގައިވެސް އެކަލޭގެފާނުގެ އަޑުއަހާ ކިޔަމަންތެރިވުމުގެ މައްޗަށް އިޖްމާޢުވިއެވެ. الله ގެ މަގުގައި މަލާމާތްކުރާ މީހެއްގެ މަލާމާތަކަށް އެބޭކަލުން ނުބައްލަވައެވެ. ދެންފަހެ الله ތަޢާލާ އެކަލާނގެ ފޮތުގައި އެތަކެއް ތަނެއްގައި، މުހާޖިރުންނާއި އަންޞާރުން ރިވެތިވެގެންވާ ހުރިހާ ޞިފަތަކުން ޞިފަކުރެއްވިއެވެ. އަދި އެބޭކަލުން ސުވަރުގޭގައި ދެމިތިބޭނެކަމަށް އެބޭކަލުންނަށް ވަޢުދުވެވޮޑިގެންނެވިއެވެ. އަދި އެކަލާނގެ އެބޭކަލުންނަށް ރުއްސެވިކަމާއި އެބޭކަލުން އެކަލާނގެއަށް ރުހިލެއްވިކަމަށް އެކަލާނގެ އަހަރުމެންނަށް ޚަބަރުދެއްވިއެވެ. އެބޭކަލުންނީ الله ގެ ޖަމާޢަތެވެ. ދަންނާށެވެ! ހަމަކަށަވަރުން ކާމިޔާބުވާނޭ ބަޔަކީ الله ގެ ޖަމާޢަތްކަން ކަށަވަރެވެ.
الله ގަންދީ ބުނަމެވެ! ހަމަކަށަވަރުން الله ތަޢާލާ، މުހާޖިރުންނާއި އަންޞާރުންނަށް ވަޢުދުވެވޮޑިގެންނެވި ކަންތައް އެކަލާނގެ ފުއްދަވައިދެއްވިއެވެ. ރަސޫލާ صلى الله عليه وسلم އަށްފަހު ޚަލީފާއިންކަމުގައި އެބޭކަލުން ލެއްވިއެވެ. އަދި ރަށުގައި ބާރުދެއްވިއެވެ. ދެންފަހެ އެބޭކަލުން ފަތަޙަތައް ކުރައްވާ، މުދާތައް ޣަނީމާކުރައްވާ، ކާފަރުންގެ އަނބިދަރިން އަސީރުކުރެއްވިއެވެ. އަދި އެބޭކަލުންގެ އަތް މައްޗަށް އެތަކެއް ކާފަރުންނެއް އިސްލާމްވިއެވެ. އަދި އެބޭކަލުން الله ގެ ދީނަށް ޢިއްޒަތްދިނެވެ. އަދި الله ގެ ޢަދުއްވުން ނިކަމެތިކުރެއްވިއެވެ. އަދި މުޝްރިކުން ކިތަންމެ ނުރުހުނުކަމުގައިވިޔަސް الله ގެ އަމުރުފުޅު ފާޅުވިއެވެ. އަދި މުސްލިމުންނަށް ޝަރަފުވެރިވެގެންވާ ސުންނަތްތައް ބަޔާންކޮށްދެއްވިއެވެ. އެބޭކަލުންވީ މުޅި އުއްމަތުގެ މައްޗަށްވީ ބަރަކާތެއްކަމުގައިއެވެ.**
ފަހެ الله ތަޢާލާ އެމީހަކަށް ހެޔޮގޮތް އިރާދަކުރައްވާ، އަދި އޭނާގެ ދީން އޭނާއަށް ސަލާމަތްވެ، އަދި الله ތަޢާލާ ޢިލްމުން އޭނާއަށް މަންފާކޮށްދެއްވި މީހެއްގެ ޞިފައަކީ ހުރިހާ ޞަޙާބީންނާއި، الله ގެ ރަސޫލާ صلى الله عليه وسلم ގެ އަހުލު ބައިތުންނާއި، އެކަލޭގެފާނުގެ އަނބިކަނބަލުންނަށް ލޯބިކޮށް، އަދި އެބޭކަލުންނަށް ތަބަޢަވެ، އަދި އެއްވެސް ބަހެއް އަދި ޢަމަލަކުންވެސް އެބޭކަލުންގެ މަޛްހަބުތަކުން ނުނިކުމެ، އަދި އެބޭކަލުންގެ މަގަށް ފުރަގަސްނުދިނުމެވެ. އަދި ޢިލްމުގެ ބާބުގައި އެބޭކަލުން ޚިލާފުވެއްޖެނަމަ، އަދި އޭގެ ތެރެއިން ބޭކަލުންތަކެއް 'މިކަން ޙަލާލޭ' އަދި އަނެއް ބޭކަލުން 'މިކަން ޙަރާމޭ' ވިދާޅުވެއްޖެނަމަ، އެދެބަހުން الله ގެ ފޮތާއި އެކަލާނގެ ރަސޫލާ صلى الله عليه وسلم ގެ ސުންނަތާއި އެންމެ (ގާތްކޮށް) ވައްތަރުވަނީ ކޮންބަހެއްތޯ ބަލާހުއްޓެވެ. އަދި އޭނާގެ ޢިލްމު އެކަމަށް ނުފޯރައިފިނަމަ ޢިލްމުވެރިންނާއި ސުވާލުކުރާނީއެވެ. ދެންފަހެ އެބަހުގައި ހިފައި އަދި އެބޭކަލުންގެ ބަހުން ނުނިކުންނަހުއްޓެވެ. އަދި الله ގެ ޙަޟްރަތުން ސަލާމަތްތެރިކަމަށް އެދި، އަދި ހުރިހާ ޞަޙާބީންނަށް ރަޙްމަތްލެއްވުމަށް އެދި ދުޢާކުރާހުއްޓެވެ.
އަދި الله ތަޢާލާއަށް އީމާންވެ ވިސްނައިގަނެ، ރާފިޟީންނާއި ނާޞިބީންގެ މަޛްހަބުތަކުން އޭނާގެ ނަފްސު ރައްކާތެރިކުރި ކޮންމެ މުސްލިމެއްގެ މައްޗަށް ވާޖިބުވެގެންވަނީ ނަބިއްޔާ صلى الله عليه وسلم އެބަޔަކަށް ސުވަރުގެ ލިބޭނޭކަމަށް ހެކިވެވަޑައިގަންނަވާފައިވާ ކޮންމެ ބޭކަލަކަށް އެކަމަށް ހެކިވުމެވެ. އެއީ އެކަލޭގެފާނު ޙިރާ ފަރުބަދައިގެ މަތީގައި ހުންނަވަނިކޮށް ފަރުބަދަ ހެލިގެންދިޔަ ހިނދުއެވެ. އެއިރު އެކަލޭގެފާނާއި އެކީ ތިއްބެވީ އަބޫބަކުރުއާއި، ޢުމަރާއި، ޢުޘްމާނާއި، ޢަލީ رضي الله عنهم އާއި ދެންތިއްބެވި ދިހަ ބޭކަލުންގެ ތެރެއިން ބާކީ ބޭކަލުންނެވެ.**
އަބޫބަކުރުއާއި ޢުމަރާއި ޢުޘްމާނާއި ޢަލީ رضي الله عنهم ގެ ޚިލާފަތުގެ ވާހަކަ ނަންގަނެވުނު ބާބު
الله ތަޢާލާ އަހަރުމެންނާއި ތިޔަބައިމީހުންނަށް ރަޙްމަތްލައްވާށިއެވެ! ދަންނާށެވެ! އަބޫބަކުރުއާއި ޢުމަރާއި ޢުޘްމާނާއި ޢަލީ رضي الله عنهم ގެ ޚިލާފަތުގެ ވާހަކަވަނީ الله ތަޢާލާގެ ފޮތާއި އެކަލާނގެ ރަސޫލާ صلى الله عليه وسلم ގެ ސުންނަތުގައި ބަޔާންވެގެންނެވެ. އަދި الله ގެ ރަސޫލާ صلى الله عليه وسلم ގެ އަޞްޙާބުންނާއި އެބޭކަލުންނަށް އިޙްސާންތެރިކަމާއި އެކީ ތަބަޢަވީ ބޭކަލުންގެ ބަސްފުޅުތަކުގައިވެސް ބަޔާންވެގެންނެވެ. الله އަށް އީމާންވާ މުސްލިމަކު މިކަމާއިމެދު ޝައްކު ކުރުން އެކަށީގެންނުވެއެވެ.
الله ތަޢާލާވަނީ މުއުމިނުންނަށް އެކަލާނގެ ވަޢުދުވެވޮޑިގެންނެވި ކަންތައް ފުއްދަވާދެއްވާ، ރަސޫލާ صلى الله عليه وسلم އަށްފަހުގައި ޚަލީފާއިންކަމުގައި އެބޭކަލުން ލައްވާ، އަދި ބިމުގައި ބާރުދެއްވާފައެވެ. ދެންފަހެ އެބޭކަލުން ބިންތައް ފަތަޙަކުރައްވާ، މުދާތައް ޣަނީމާކުރައްވާ، ކާފަރުންގެ އަނބިދަރިން އަސީރުކުރެއްވިއެވެ. އަދި އެބޭކަލުންގެ ޚިލާފަތުގައި އެތައް ޚަލްޤުތަކުންނެއް އިސްލާމްވިއެވެ. އަދި އިސްލާމްދީނުން ބޭރުވެ މުރުތައްދުވީ މީހުންނާއި އެބޭކަލުން ހަނގުރާމަކުރެއްވިއެވެ. އެއީ އެބައިމީހުން ނެރެލައި، އަދި އޭގެ ތެރެއިން އެއްބަޔަކު ރުޖޫޢަވެއްޖައުމަށް ދާންދެނެވެ. އަބޫބަކުރު رضي الله عنه ކަންތައްކުރެއްވީ އެފަދައިންނެވެ. އެބައިމީހުންގެ މައްޗަށް އެކަލޭގެފާނު އުފުއްލެވި ކަނޑިވީ ޤިޔާމަތަށް ދާންދެން ޙައްޤު ގޮތުގައި އުފުލިގެންވާ ކަނޑިއެއްކަމުގައިވިއެވެ. ހަމައެފަދައިން ހަތަރުވަނަ ޚަލީފާ ޢަލީ ބްނު އަބީ ޠާލިބު رضي الله عنه ވެސްމެއެވެ. ޚަވާރިޖުންގެ ތެރޭގައި އެކަލޭގެފާނު އުފުއްލެވި ކަނޑިވީ، ޤިޔާމަތް ޤާއިމްވެއްޖައުމަށް ދާންދެން ޙައްޤުގެ މަތީގައި އުފުލިގެންވާ ކަނޑިއެއްކަމުގައިއެވެ. ދެންފަހެ އެބޭކަލުންގެ ޚިލާފަތް މެދުވެރިކުރައްވާ الله ތަޢާލާ އެކަލާނގެ ދީން ޢިއްޒަތްތެރިކުރައްވާ، އަދި އެކަލާނގެ ޢަދުއްވުން ނިކަމެތިކުރެއްވިއެވެ. އަދި މުޝްރިކުން ކިތަންމެ ނުރުހުނުކަމުގައިވިޔަސް الله ތަޢާލާގެ އަމުރުފުޅު ފާޅުވިއެވެ. ޝަރަފުވެރިވެގެންވާ ސުންނަތްތައް އެބޭކަލުން މުސްލިމުންނަށް ސުންނަތްކޮށްދެއްވިއެވެ. އެބޭކަލުންވީ މުޙައްމަދު صلى الله عليه وسلم ގެ އުއްމަތް، އަހުލުއްސުންނާ ވަލްޖަމާޢަތަށްވީ ބަރަކާތެއްކަމުގައިއެވެ.**
الله ތަޢާލާ އަހަރުމެންނާއި ތިޔަބައިމީހުންނަށް ރަޙްމަތްލައްވާށިއެވެ! ދަންނާށެވެ! އެމީހެއްގެ ގައިގައި އިސްލާމްކަން ޝާމިލުވެ، އަދި الله ތަޢާލާ އެމީހަކަށް އީމާންކަމުގެ ރަހަދައްކަވައިފި އެކަކުވެސް، الله ގެ ރަސޫލާ صلى الله عليه وسلم އަށްފަހުގައި އަބޫބަކުރު رضي الله عنه މެނުވީ ޚަލީފާއެއް ނުވާކަމާއިމެދުގައި އެއްވެސް ޚިލާފެއްނުވެއެވެ. މިނޫން ގޮތަކަށް ބުނުން މުސްލިމަކަށް ހުއްދަވެގެންނުވެއެވެ. އެއީ الله ތަޢާލާ އެކަލޭގެފާނު ޚާއްޞަކުރައްވާ، އަދި ނަބިއްޔާ صلى الله عليه وسلم ގެ ޙަޔާތްޕުޅުގައި އެކަލޭގެފާނު ޚާއްޞަކުރައްވާ، އަދި އަވަހާރަވުމަށްފަހުގައި ކަންތައްކުރުމަށް އަމުރުކުރައްވާފައިވާ ދަލީލުތަކަށްޓަކައިއެވެ.
އަބޫބަކުރު رضي الله عنه އަށްފަހުގައި މީސްތަކުންގެ ތެރެއިން ޚިލާފަތަށް އެންމެ ޙައްޤުކަން ބޮޑުވެގެންވީ ޢުމަރު ބްނުލް ޚައްޠާބު رضي الله عنه އެވެ.**
ޢުމަރު رضي الله عنه ގެ ހަށިކޮޅަށް ޚަންޖަރުހެރި، އަވަހާރަވުން ޔަޤީންވިހިނދު، އެކަލޭގެފާނަށްފަހުގައި ނަބިއްޔާ صلى الله عليه وسلم އެބޭކަލުންނާއިމެދު ރުހިގެންވާ ޙާލު، އަދި އެބޭކަލުންނަށް ސުވަރުގެ ލިބޭނޭކަމަށް ހެކިވެވަޑައިގެންވާޙާލު އަވަހާރަވީ ޞަޙާބީންގެ ޖަމާޢަތުގެ މެދުގައި މަޝްވަރާގެ މައްޗަށް ކަންތައް ކަނޑައެޅުއްވުންވީ ހަމަކަށަވަރުންވެސް الله ތަޢާލާ އެކަލޭގެފާނަށް ދެއްވި ހެޔޮ ތައުފީޤާއި އަދި الله އާއި އެކަލޭގެފާނުގެ ރައްޔިތުންނަށްވާ އިޚްލާޞްތެރިކަމަށްޓަކައި ކަންތައްކުރެއްވި ގޮތްކަމުގައިއެވެ. އަދި އެކަލޭގެފާނުގެ ދަރިކަލުން ޚިލާފަތުންނާއި މަޝްވަރާއިން ބޭރުކުރެއްވިއެވެ. އަދި އެބޭކަލުންނަށް ވިދާޅުވިއެވެ: 'ތިޔަބައިމީހުންގެ ތެރެއިން ޚަލީފާއެއްކަމުގައި ވުމަށް ތިޔަބައިމީހުން އިޚްތިޔާރުކުރި މީހަކުއީ ޚަލީފާއެވެ.' އެބޭކަލުންނީ ހައެކެވެ. އެއީ ޢުޘްމާނާއި، ޢަލީއާއި، ޠަލްޙާއާއި، ޒުބައިރާއި، ސަޢުދާއި، ޢަބްދުއްރަޙްމާނު ބްނު ޢައުފު رضي الله عنهم އެވެ. الله ތަޢާލާ އެބޭކަލުންނަށް ހެޔޮ ޖަޒާދެއްވާށިއެވެ. ފަހެ އެބޭކަލުން އިޖްތިހާދުކުރެއްވުމުގައި ފަރުވާކުޑަނުކުރައްވައެވެ. ދެންފަހެ ޤައުމުގެ މީސްތަކުން ޢުޘްމާނު رضي الله عنه އަށް ރުހުނެވެ. އަދި ޢަލީ ބްނު އަބީ ޠާލިބު رضي الله عنه އާއި ހުރިހާ ޞަޙާބީން އެކަލޭގެފާނަށް ބައިޢަތު ހިއްޕެވިއެވެ. އެއިން އެއްވެސް ބޭކަލަކު އެކަމުގައި ޚިލާފުނުވެއެވެ. އެއީ އެކަލޭގެފާނުގެ މާތްކަމާއި، އެކަލޭގެފާނު އިސްލާމްކަމުގައި ކުރިއަރާ ދިޔަކަމާއި، الله އާއި އެކަލާނގެ ރަސޫލާ صلى الله عليه وسلم އަށް އެކަލޭގެފާނުގެ ހިތުގައި އޮތް ލޯތްބާއި، އަދި الله އާއި އެކަލާނގެ ރަސޫލާއަށްޓަކައި އެކަލޭގެފާނުގެ މުދާތައް ހޭދަކުރެއްވިކަމާއި، އަދި އެކަލޭގެފާނުގެ ޢިލްމުގެ މަތިވެރިކަމާއި، الله ގެ ރަސޫލާ صلى الله عليه وسلم ގެ އަރިހުގައި އެކަލޭގެފާނުގެ ޤަދަރު ބޮޑުވެގެންވާކަމާއި، ނަބިއްޔާ صلى الله عليه وسلم އެކަލޭގެފާނަށް މާތްކޮށްހިތްތެވިކަން އެބޭކަލުންނަށް އެނގިގެންވާކަމަށްޓަކައިއެވެ. ބުއްދިހުރި މުއުމިނަކު އެކަމުގައި ޝައްކު ނުކުރާހުއްޓެވެ. އެކަމުގައި ޝައްކުކުރާނޭކަން ކަށަވަރީ އާބާއްޖަވެރި ޖާހިލެކެވެ. އެމީހަކުވަނީ ސީދާވެގެންވާ ތެދުމަގުން ކައްސާލާ، ޝައިޠާނާގެ ކެހިވެރިކަމުގައި ޖެހި ތައުފީޤުން މަޙްރޫމްވެފައިއެވެ.
ދަންނާށެވެ! ޢުޘްމާނު رضي الله عنه އަށްފަހުގައި ޢަލީ ބްނު އަބީ ޠާލިބު رضي الله عنه އަށްވުރެ ޚަލީފާކަމަށް ޙައްޤުވެގެންވާ މީހަކު ނުވެއެވެ. އެއީ الله ތަޢާލާ އެކަލޭގެފާނު މާތްކުރައްވާ ޝަރަފުވެރިކުރައްވާ ދެއްވާފައިވާ އެތައް ކަންތަކަށްޓަކައިއެވެ.
އަދި އަހަރުމެންގެ މަޛްހަބަކީ: ޚިލާފަތުގައާއި މާތްކުރުމުގައި އަބޫބަކުރު، ޢުމަރު، ޢުޘްމާނު އަދި ޢަލީ رضي الله عنهم ކަމުގައި ބުނުމެވެ. ޢިލްމުގެ އަހުލުވެރިންގެ މަގަކީ މިއެވެ. އަދި الله ތަޢާލާ އެމީހަކަށް ހެޔޮގޮތް މިންވަރުކުރައްވާ، އަދި އެބަޔަކުގެ އީމާންކަން ޞައްޙަވެގެންވާކަމުގައި އެއް ޢަލާމާތަކީ އަބޫބަކުރުއާއި ޢުމަރާއި ޢުޘްމާނާއި ޢަލީ رضي الله عنهم އަށް ލޯބިކުރުމެވެ.**
(ރަސޫލާ صلى الله عليه وسلم ގެ އަހުލުބައިތުންނާއި އަނބިކަނބަލުންނާއި ޞަޙާބީންގެ ޙައްޤުފުޅުތައް ނަންގަނެވުނު ބާބު)
الله ތަޢާލާ އަހަރުމެންނާއި ތިޔަބައިމީހުންނަށް ރަޙްމަތްލައްވާށިއެވެ! ދަންނާށެވެ! ފާޠިމާ رضي الله عنها އީ الله ތަޢާލާއާއި އެކަލާނގެ ރަސޫލާ صلى الله عليه وسلم އާއި އަދި އެންމެހާ މުއުމިނުންގެ ގާތުގައި ލޯބި ލިބިގެންވާ ބޭކަނބަލެކެވެ. އެކަމަނާގެ ޝަރަފުވަނީ މަތިވެރިވެގެންނެވެ. އަދި އެކަމަނާގެ މާތްކަންވަނީ އިތުރުވެގެންނެވެ. އެކަމަނާގެ ބައްޕާފުޅަކީ ނަބިއްޔާ صلى الله عليه وسلم އެވެ. އަދި އެކަމަނާގެ ފިރިކަލުންނަކީ ޢަލީ رضي الله عنه އެވެ. އަދި ސުވަރުގޭގެ ޒުވާނުންގެ ދެސާހިބުންކަމުގައިވާ ޙުސައިނުއާއި ޙަސަނު رضي الله عنهما އީ އެކަމަނާގެ ދެދަރިކަލުންނެވެ. އަދި އެކަމަނާގެ މަންމާފުޅަކީ ޚަދީޖާ رضي الله عنها އެވެ. الله ތަޢާލާވަނީ ހުރިހާ ފަރާތަކުން އެކަމަނާއަށް ޝަރަފުވެރިކަން ޖަމަޢަކޮށްދެއްވާފައިއެވެ.
އަދި ޙަސަނާއި ޙުސައިނު رضي الله عنهما ގެ މަޤާމާއި ދަރަޖަވަނީ މަތިވެރިވެގެންނެވެ. އަދި އެދެބޭކަލުންނީ މީސްތަކުންގެ ތެރެއިން ޞޫރައާއި ޚުލުޤުފުޅުގައި الله ގެ ރަސޫލާ صلى الله عليه وسلم އާއި އެންމެ ވައްތަރުވެގެންވާ ދެބޭކަލުންނެވެ.
ދަންނާށެވެ! މުއުމިނުންގެ މަންމާފުޅު ޚަދީޖާ رضي الله عنها ގެ މާތްކަމާއި މަތިވެރިކަންވަނީ އިތުރުވެގެންނެވެ. އަދި ނަބިއްޔާ صلى الله عليه وسلم އެކަމަނާގެ ޤަދަރު އުފުއްލަވާ އަދި ވަރަށް ގިނައިން އެކަމަނާގެ ވާހަކަ ޛިކުރުކުރައްވައެވެ. އަދި އެކަމަނާއަށްޓަކައި އެކަލޭގެފާނު ކޯފާއިސްކުރައްވާ އަދި އެކަމަނާއަށް ޘަނާކިޔުއްވައެވެ. އެއީ އެކަލޭގެފާނުގެ އަރިހުން އެކަމަނާއަށްވާ މާތްކަމެކެވެ.**
ނަބިއްޔާ صلى الله عليه وسلم ރަސޫލުކަމައިގެން ފޮނުއްވުނުއިރު އެކަމަނާއީ އެކަލޭގެފާނުގެ އަނބިކަނބަލުންނެވެ. އަދި އެކަމަނާއީ އަންހެނުންގެ ތެރެއިން އެންމެ ފުރަތަމަ އިސްލާމްވީ ބޭކަނބަލެވެ. އަދި ނަބިއްޔާ صلى الله عليه وسلم ދެކެވަޑައިގަންނަވާ ވަޙީގެ ކަންތައް އެކަމަނާއަށް ޚަބަރުދެއްވައެވެ. ދެން އެކަމަނާ އެކަލޭގެފާނަށް ހިތްވަރުލައިދެއްވާ އެކަލޭގެފާނަކީ ނަބިއްޔެއްކަން ޔަޤީންކޮށްދެއްވާ، އަދި الله ގެ ޙަޟްރަތުގައި މާތްވެގެންވާ ބޭކަލެއްކަން ވިދާޅުވިއެވެ. އަދި އެކަލޭގެފާނު ޙިރާ ފަރުބަދައިގެ ހޮހޮޅާގައި އެކަލޭގެފާނުގެ ވެރި ރައްބަށް އަޅުކަންކުރައްވަން އިންނަވާހިނދު އެކަމަނާ ކާނާއާއި ކޮއްތު ގެނެސްދެއްވާ އެހީތެރިވެލައްވައެވެ. އަދި އެކަލޭގެފާނު ލޯބިކުރައްވާ ކަންތަކުން އެކަމަނާ ޚަބަރުދެއްވައެވެ. ދެންފަހެ الله ތަޢާލާ އެކަމަނާއަށް ސުވަރުގޭގައި ތައްޔާރުކުރައްވާފައިވާ ނިޢުމަތްތަކުން އެކަލޭގެފާނު އެކަމަނާއަށް ހެޔޮ ޚަބަރުދެއްވިއެވެ. އަދި ސުވަރުގޭގައި އެކަމަނާއަށްވާ އެތެރެ ހޮއިކޮށްވާ އިތާމުތު ގަނޑުވަރުގެ ހެޔޮ ޚަބަރުދެއްވުމަށް الله ތަޢާލާ އެކަލޭގެފާނަށް އެންގެވިއެވެ.
އަދި ޚުލަފާއުއްރާޝިދޫންއީ އަބޫބަކުރުއާއި ޢުމަރާއި ޢުޘްމާނާއި ޢަލީ رضي الله عنهم އެވެ. އެބޭކަލުންނަށް ލޯބިކޮށް، އަދި އެބޭކަލުންގެ ޚިލާފަތަށް ރުހި، އެބޭކަލުންނަށް ތަބަޢަވާ މީހާއީ ފަހެ الله ގެ ފޮތާއި އެކަލާނގެ ރަސޫލާ صلى الله عليه وسلم ގެ ސުންނަތަށް ތަބަޢަވާ މީހެކެވެ. އަދި الله ގެ ރަސޫލާ صلى الله عليه وسلم ގެ ހެޔޮވެގެންވާ އަހުލުބައިތުންނަށް ލޯބިކޮށް އެބޭކަލުންނާއި މުވާލާތުކޮށް އެބޭކަލުންގެ އަޚްލާޤުގައި ހިފައި، އެބޭކަލުންގެ އަދަބުތަކުން އަދަބުވެރިވެއްޖެމީހާ ވަނީ ފަހެ ސީދާވެގެންވާ ތެދުމަގު އަދި ސާފުވެގެންވާ މަންހަޖުގެ މަތީގައިއެވެ. އަދި އޭނާއަށް ސަލާމަތްތެރިކަމާއި ނަޖާވުމަށް އުއްމީދުކުރެވެއެވެ.
ދެންފަހެ މީހަކު ބުނެފިނަމަ: 'އަބޫބަކުރުގެފާނާއި ޢުމަރުގެފާނާއި ޢުޘްމާނުގެފާނު ދެކެ ލޯބިވާކަމަށް ދަޢުވާކުރާ ޙާލު، ޢަލީ ބްނު އަބީ ޠާލިބު رضي الله عنه އަށް ލޯބިކުރުމުން އަދި ޙަސަނާއި ޙުސައިނު رضي الله عنهما ދެކެ ލޯބިވުމުން އެކަހެރިވެގެންވާ ޙާލު، އަދި ޢަލީ ބްނު އަބީ ޠާލިބު رضي الله عنه ޚަލީފާކަމަށް ނުރުހިގެންވާ މީހަކާއިމެދު ތިބާ ބުނަނީ ކީކޭހެއްޔެވެ؟ އަބޫބަކުރާއި ޢުމަރާއި ޢުޘްމާނު رضي الله عنهم ދެކެ އޭނާވާ ލޯބިން އޭނާއަށް ފައިދާއެއްކުރާނެހެއްޔެވެ؟'**
ބުނެވޭހުއްޓެވެ: 'الله ގެ ޙަޟްރަތުން ރައްކާތެރިކަމަށް އެދެމެވެ! މިއީ މުނާފިޤުންގެ ޞިފައެކެވެ. މުއުމިނުންގެ ޞިފައެއްނޫނެވެ. ނަބިއްޔާ صلى الله عليه وسلم ވަނީ އެކަލޭގެފާނަށް ސުވަރުގެ ލިބޭނެކަމަށް ހެކިވެވަޑައިގެންފައެވެ. އަދި އެކަލޭގެފާނަކީ ޝަހީދެއްކަމަށް އަންގަވާފައިއެވެ. އަދި الله އާއި އެކަލާނގެ ރަސޫލާ صلى الله عليه وسلم، ޢަލީ رضي الله عنه ދެކެ ލޯބިވެވަޑައިގެންވާކަން އެންގެވިއެވެ. ދެންފަހެ މިއެންމެ ބޭކަލުންދެކެ ލޯބިނުވެ އަދި މުވާލާތުނުކުރާ މީހަކަށް ފަހެ ދުނިޔެއާއި އާޚިރަތުގައި الله ގެ ލަޢުނަތް ހުއްޓެވެ. އަދި އަބޫބަކުރުއާއި ޢުމަރާއި ޢުޘްމާނު رضي الله عنهم ވަނީ އޭނާގެ ކިބައިން ބަރީއަވެގެންނެވެ.
ހަމައެފަދައިން ޢަލީ ބްނު އަބީ ޠާލިބު رضي الله عنه އާއި އެކަލޭގެފާނުގެ އަހުލު ބައިތުންނަށް ލޯބިކޮށް މުވާލާތުކުރާކަމަށް ދަޢުވާކުރާ ޙާލު، އަބޫބަކުރުއާއި ޢުމަރާއި ޢުޘްމާނު رضي الله عنهم ގެ ޚިލާފަތަށް ނުރުހި އަދި އެބޭކަލުންދެކެ ލޯބިނުވެ، އަދި އެބޭކަލުންގެ ކިބައިން ބަރީއަވެ އަދި އެބޭކަލުންނަށް ފާޑުކިޔާ މީހާ ދަންނައެ، ފަހެ ޢަލީ ބްނު އަބީ ޠާލިބާއި ޙަސަނާއި ޙުސައިނު رضي الله عنهم ވަނީ އޭނާގެ ކިބައިން ބަރީއަވެގެންކަމަށް އަހަރުމެން ޔަޤީންކަމާއި އެކީ ހެކިވަމެވެ. އަބޫބަކުރުއާއި ޢުމަރާއި ޢުޘްމާނު رضي الله عنهم ދެކެ ލޯބިވެއްޖައުމަށް ދާންދެން އަހުލު ބައިތުންނަށް ކުރާ ލޯތްބަކުން އޭނާއަށް ފައިދާއެއް ނުކުރާނެއެވެ. ފަހެ އަބޫބަކުރުއާއި ޢުމަރާއި ޢުޘްމާނު رضي الله عنهم ގެ މާތްކަމާއި ހެޔޮކަންތަކުގެ ވާހަކަ އެންމެ ގިނައިން ރިވާކުރައްވާފައިވަނީ ޢަލީ ބްނު އަބީ ޠާލިބު رضي الله عنه ކަން ތިބާއަށް އެނގޭހެއްޔެވެ؟**
الله ގެ ރަސޫލާ صلى الله عليه وسلم ގެ އަހުލު ބައިތުން -ބަނޫ ހާޝިމަށް- ލޯބިކުރުން ކޮންމެ މުއުމިނު ފިރިހެނަކާއި އަންހެނެއްގެ މައްޗަށް ވާޖިބުވެގެންވެއެވެ. އެއީ ޢަލީ ބްނު އަބީ ޠާލިބާއި އެކަލޭގެފާނުގެ ދަރިކަލުންނާއި އެކަލޭގެފާނުގެ ދަރިފަސްކޮޅާއި، ފާޠިމަތުގެފާނާއި އެކަމަނާގެ ދަރިކަލުންނާއި ދަރިފަސްކޮޅާއި، ޙަސަނާއި ޙުސައިނާއި އެދެބޭކަލުންގެ ދަރިންނާއި ދަރިފަސްކޮޅާއި، ޖަޢުފަރުއް ޠައްޔާރު (ޖަޢުފަރު ބްނު އަބީ ޠާލިބު)އާއި އެކަލޭގެފާނުގެ ދަރިކަލުންނާއި ދަރިފަސްކޮޅާއި، ޙަމްޒާއާއި އެކަލޭގެފާނުގެ ދަރިކަލުންނާއި، އަލްޢައްބާސްގެފާނާއި އެކަލޭގެފާނުގެ ދަރިކަލުންނާއި ދަރިފަސްކޮޅެވެ. މިއީ الله ގެ ރަސޫލާ صلى الله عليه وسلم ގެ އަހުލު ބައިތުންނެވެ. އެބޭކަލުންނަށް ލޯބިކޮށް މާތްކޮށްހިތާ، އިޙްތިރާމްކޮށް، ރިވެތިކޮށް މުޢާމަލާތުކޮށް، އެބޭކަލުންގެ މައްޗަށް ކެތްތެރިވެ، އެބޭކަލުންނަށް ދުޢާކޮށްހެދުން މުސްލިމުންގެ މައްޗަށް ވާޖިބުވެގެންވެއެވެ. ދެންފަހެ އެބޭކަލުންގެ ދަރިފަސްކޮޅުން ހެޔޮ ރަނގަޅުވެއްޖެ މީހަކު، އޭނާގެ އިސްވެދިޔަ ހެޔޮވެގެންވާ ކާބަފައިންގެ އަޚްލާޤުން އަޚްލާޤު ލިބިގަނެއްޖެއެވެ. އަދި އެބައިމީހުންގެ ތެރެއިން ރިވެތިވެގެން ނުވާ އަޚްލާޤަކުން އަޚްލާޤު ލިބިގަނެއްޖެ މީހާއަށް އިޞްލާޙާއި ރައްކާތެރިކަމާއި ސަލާމަތްތެރިކަމަށް ދުޢާކުރެވޭހުއްޓެވެ. އަދި ބުއްދިއާއި އަދަބުވެރިކަމުގެ އަހުލުވެރިން އެމީހަކާއި އެކީ އެންމެ ހެޔޮވެގެންވާގޮތުގައި އުޅޭހުށިކަމެވެ. އަދި އޭނާއަށް ބުނެވޭހުއްޓެވެ: 'ތިބާގެ ކުރިން އިސްވެދިޔަ ހެޔޮވެގެންވާ ތިބާގެ ކާބަފައިންގެ އުޅުމާއި ވައްތަރުވެގެންނުވާ އުޅުމަކަށް ތިބާ އުޅެ އަޚްލާޤު ލިބިގަތުމަށް އަހަރުމެން ނޭދެމެވެ. އަދި ތިބާގެ ހެޔޮވެގެންވާ ކާބަފައިން ނުރުހޭކަމަށް އަހަރުމެންނަށް އެނގިގެންވާ އަޚްލާޤަކަށް ތިބާ އުޅުމުން އަހަރުމެން ތިބާފަދަ މީހެއްގެ މައްޗަށް ޣީރަތްތެރިވަމެވެ. ފަހެ ތިބާއަށް އަހަރުމެންކުރާ ލޯބީގެ ތެރެއިން، ތިބާއަށް އެންމެ އެކަށީގެންވާ އަޚްލާޤުން އަޚްލާޤުވެރިވުމަށް އަހަރުމެން ތިބާއަށް ލޯބިކުރަމެވެ. އެއީ ރިވެތިވެގެންވާ ޝަރަފުވެރި އަޚްލާޤެވެ. އަދި އެކަމަށް ތައުފީޤުދެއްވާނީ الله ތަޢާލާއެވެ.'
ޢާއިޝަތު رضي الله عنها ގެ ގެކޮޅުގައި ނަބިއްޔާ صلى الله عليه وسلم އާއި އެކުގައި އަބޫބަކުރުއާއި ޢުމަރު رضي الله عنهما ފަސްދާނުލެވިގެންވާކަމާއިމެދު، އިސްލާމްކަން ޝާމިލުވެ الله ތަޢާލާ އެމީހަކަށް އީމާންކަމުގެ ފޮނިކަން ދެއްވާފައިހުރި އެކަކުވެސް ޚިލާފުނުވެއެވެ. އަދި މިއީ މިވެނި މީހެއް އެވެނި މީހެއްގެ ކިބައިން ރިވާކުރިކަމަށް ސަނަދާއިއެކު ޚަބަރުތައް ގެނައުމަށް ބޭނުންވާކަމެއް ނޫނެވެ. އަދި ކިއެއްތަ، މިއީ ޢިލްމުވެރިއެއްވެސް އަދި ޖާހިލެއްވެސް އިންކާރުނުކުރާނޭ މަޝްހޫރު ޢާއްމުކަންތަކުގެ ތެރެއިންވާކަމެކެވެ. އަދި ކިއެއްތަ، ނަބިއްޔާ صلى الله عليه وسلم އާއިއެކު އެދެބޭކަލުން ފަސްދާނުލެވިގެންވާކަން މަޝްހޫރުވެގެންވުމުން، އެކަމާއިމެދު ޚަބަރުތައް ނަޤުލުކޮށް ގެނައުން ނެތިވެސް ފުދެއެވެ.**
الله ތަޢާލާ އަހަރުމެންނާއި ތިޔަބައިމީހުންނަށް ރަޙްމަތްލައްވާށިއެވެ! ދަންނާށެވެ! ޢާއިޝާ އާއި الله ގެ ރަސޫލާ صلى الله عليه وسلم ގެ ހުރިހާ އަނބިކަނބަލުންނީ މުއުމިނުތަކުންގެ މަންމައިންނެވެ. الله ތަޢާލާ އެކަލާނގެ ރަސޫލާ صلى الله عليه وسلم މެދުވެރިކުރައްވާ އެކަނބަލުންވަނީ މާތްކުރައްވާފައިއެވެ. އެކަނބަލުންގެ ފުރަތަމަ ބޭކަނބަލަކީ ޚަދީޖާ رضي الله عنها އެވެ. ދެން އެއަށްފަހު ޢާއިޝާ رضي الله عنها އެވެ. އެކަމަނާގެ ޝަރަފުވެރިކަންވަނީ މަތިވެރިވެގެންނެވެ.
ދެންފަހެ މީހަކު ބުނެފިނަމަ: 'ޢާއިޝާ رضي الله عنها އަށްފަހުގައި ދެން ބާކީ ތިބި ނަބިއްޔާ صلى الله عليه وسلم ގެ އަނބިކަނބަލުން ފިޔަވައި ހަމައެކަނި ޢާއިޝާ رضي الله عنها ގެ ހެޔޮކަމާއި މާތްކަން ޝެއިޚުން ބަޔާންކުރަނީ ކީއްވެހެއްޔެވެ؟'
ބުނެވޭހުއްޓެވެ: 'الله ގެ ރަސޫލާ صلى الله عليه وسلم ގެ ޒަމާނުގައި މުނާފިޤުންގެ ތެރެއިން ބަޔަކު އެކަމަނާއަށް ޙަސަދަވެރިވެ، އަދި الله ތަޢާލާ ބަރީއަކުރައްވާ، އަދި އެކަމާއިމެދު ޤުރްއާނުގައި ބާވައިލައްވާ، އަދި އެބާޠިލު ކަންތަކުން އެކަމަނާ ތުހުމަތުކުރި މީހުން ދޮގުކުރައްވާފައިވާ ކަންތަކުން އެކަމަނާއަށް ތުހުމަތުކޮށް، ދެންފަހެ الله ތަޢާލާގެ އާޔަތްތަކުން އެކަލާނގެ ރަސޫލާ صلى الله عليه وسلم ދިފާޢުކުރައްވާ، އަދި މުނާފިޤުންގެ ލޯތައް ނަފްރަތުން ފުރާލެވުނުހިނދު، އެކަމަނާގެ މާތްކަމުގެ ވާހަކަތައް ބަޔާންކުރުމަށް ޢިލްމުވެރިން އިސްކަންދެއްވިއެވެ. އެކަމަނާއީ ދުނިޔެއާއި އާޚިރަތުގައި ނަބިއްޔާ صلى الله عليه وسلم ގެ އަނބިކަނބަލުންނެވެ.**
އަދި މުޢާވިޔާ رضي الله عنه އީ الله ތަޢާލާގެ ވަޙީބަސްފުޅު: ޤުރްއާން ލިޔުއްވާ الله ގެ ރަސޫލާ صلى الله عليه وسلم ގެ ކާތިބެވެ. އަދި الله ގެ ރަސޫލާ صلى الله عليه وسلم ގެ ޞަޙާބީއެކެވެ. އަދި ޢަޛާބުން ރައްކާތެރިކުރެއްވުމަށް އެބޭކަލަކަށް ނަބިއްޔާ صلى الله عليه وسلم ދުޢާކުރެއްވި ބޭކަލެވެ. އަދި الله ތަޢާލާ އެކަލޭގެފާނަށް ޤުރްއާން އުނގަންނަވައިދެއްވުމަށް، އަދި ބިމުގައި ބާރުދެއްވުމަށް، އަދި ތެދުމަގު ލިބިގެންވާ ތެދުމަގު ދައްކާ ބޭކަލެއްގެ ގޮތުގައި ލެއްވުމަށް ނަބިއްޔާ صلى الله عليه وسلم ދުޢާކުރެއްވި ބޭކަލެވެ. އަދި އެކަލޭގެފާނުގެ އުޚުތާ އުންމު ޙަބީބާ رضي الله عنها އާއި ނަބިއްޔާ صلى الله عليه وسلم ކައިވެނި ބައްލަވައިގަތުމުން ނަބިއްޔާ صلى الله عليه وسلم އެކަލޭގެފާނުގެ ޅިޔަނެއްކަމުގައިވިއެވެ. އަދި އެކަމަނާ މުއުމިނުތަކުންގެ މަންމައަކަށްވިއެވެ. އަދި މުޢާވިޔަތުގެފާނު މުއުމިނުތަކުންގެ ބޮޑުބޭބެއެއްކަމުގައިވިއެވެ.**
الله ގެ ރަސޫލާ صلى الله عليه وسلم ގެ އަޞްޙާބުންގެ މެދުގައި އުފެދުނު ޚިލާފާއިމެދު ވާހަކަދެއްކުމުން ދުރުވެހުރުން ނަންގަނެވުނު ބާބު
އަހަރުމެން މިބަޔާންކުރި الله ގެ ރަސޫލާ صلى الله عليه وسلم ގެ އަޞްޙާބުންގެ މާތްކަމާއި، އަދި އެކަލޭގެފާނުގެ އަހުލު ބައިތުންގެ މާތްކަމުގެ ވާހަކަތަކާއިމެދު ވިސްނާފިކުރުކޮށްފި މީހަކު، އެބޭކަލުންނަށް ލޯބިކޮށް، އަދި އެބޭކަލުންގެ މައްޗަށް ރަޙްމަތްލެއްވުމަށް އެދި ދުޢާކޮށް، އަދި އެބޭކަލުންނަށް ފާފަފުއްސެވުމަށް އެދި، އަދި އެބޭކަލުންނަށްޓަކައި الله އަށް ތަވައްސުލުކޮށް ދުޢާކުރުންހުއްޓެވެ. އަދި މިކަމަށް އޭނާއަށް ތައުފީޤު ދެއްވިއްޖެނަމަ އެމީހަކު الله ތަޢާލާއަށް ޝުކުރުވެރިވުންހުއްޓެވެ. އަދި އެބޭކަލުންގެ މެދުގައި އުފެދުނު ޚިލާފުތަކުގެ ވާހަކަ ނުދައްކާހުއްޓެވެ. އަދި އެކަންތައް ހޯދާ ބަޙުޘްކޮށް ނުއުޅޭހުށިކަމެވެ.
ދެންފަހެ ސީދާވެގެންވާ ތެދުމަގުން ކަސިޔާރުވެގެންވާ ޖާހިލަކު އަހަރުމެންނަށް އިޢުތިރާޒުކޮށް ބުނެފިނަމަ: 'މިވެނި މީހަކު (ޞަޙާބީއަކު) މިވެނި މީހަކާއި (ޞަޙާބީއަކާއި) ހަނގުރާމަކުރީ ކީއްވެހޭ؟ އަދި މިވެނި މީހަކު އެވެނި މީހަކާއި މިވެނި މީހެއް ޤަތުލުކުރީ ކީއްވެހޭ؟'**
ބުނެވޭހުއްޓެވެ: 'މިކަންތަކުގެ ވާހަކަދެއްކުމަކުން އަހަރުމެންނަށް އަދި ތިބާއަށްވެސް ލިބޭނެ އެއްވެސް ފައިދާއެއް ނެތެވެ. އަދި މިކަންތައް ދެނެގަތުމަށް އަހަރުމެންނަކަށް ބޭނުންޖެހިގެން ނުވެއެވެ.'
ދެން ފަހެ ބުނާ މީހަކު ބުނެފިނަމަ: 'އެއީ ކީއްވެހެއްޔެވެ؟'
ބުނެވޭހުއްޓެވެ: 'އެހެނީ އެއީ ޞަޙާބީންނަށް ދިމާވި ފިތުނަތަކެކެވެ. އެބޭކަލުން އެކަމުގައިވީ އެބޭކަލުންގެ ޢިލްމުވެރިކަމުގެ މައްޗަށް ފެނުނު ގޮތަށެވެ. އަދި ދެންތިބި މީހުންނަށްވުރެ ބޮޑަށް އެބޭކަލުންނަށް އެކަމުގެ ތައުވީލުގެ ޢިލްމު ލިބިގެންވެއެވެ. އަދި އެބޭކަލުންގެ ފަހުން އައި މީހުންނަށްވުރެ އެބޭކަލުންވަނީ މަގުގައި ސީދާވެގެންނެވެ. އެހެނީ އެބޭކަލުންނީ ސުވަރުގޭގެ އަހުލުވެރިންނެވެ. ޤުރްއާން ބާވައިލެއްވުނީ އެބޭކަލުންގެ މައްޗަށެވެ. އަދި ރަސޫލާ صلى الله عليه وسلم ދެކެވަޑައިގެން، އަދި އެކަލޭގެފާނާއި އެކީ ޖިހާދުކުރެއްވިއެވެ. އަދި الله ތަޢާލާވަނީ އެބޭކަލުންނަށް ރުއްސެވުމާއި ފާފަފުއްސެވުމާއި ބޮޑުވެގެންވާ އަޖުރު ލިބޭނެކަމަށް ހެކިވެވޮޑިގެންފައެވެ. އަދި އެބޭކަލުންނީ އެންމެ ހެޔޮވެގެންވާ ޤަރުނުކަމަށް ރަސޫލާ صلى الله عليه وسلم ވަނީ ހެކިވެވަޑައިގެންފައެވެ. އަދި الله އާއި އެކަލާނގެ ރަސޫލާ صلى الله عليه وسلم އާއި ޤުރްއާނާއި ސުންނަތާއިމެދު އެބޭކަލުންވަނީ މާބޮޑަށް ދަނެގެންވާ ޙާލުގައިއެވެ. އަދި ޢިލްމު ނެގޭހުށީ އެބޭކަލުންގެ ކިބައިންނެވެ. އަދި އަހަރުމެން ދިރިއުޅޭހުށީ އެބޭކަލުންގެ ބަސްފުޅުގެ މައްޗަށެވެ. އަދި އަހަރުމެން ޙުކުމްކުރަނީ އެބޭކަލުންގެ ޙުކުމްތަކުންނެވެ. އަދި އެބޭކަލުންގެ އަދަބުން އަހަރުމެން އަދަބުވެރިވަމެވެ. އަދި އަހަރުމެން ތަބަޢަވަނީ އެބޭކަލުންނަށެވެ. އަހަރުމެންނަށް އަމުރުވެވިގެންވަނީ މިކަމަށެވެ.'
ދެންފަހެ ބުނާ މީހަކު ބުނެފިނަމަ: 'އެބޭކަލުންގެ މެދުގައި ހިނގާދިޔަ ކަންތައް އަހަރުމެންނަށް އެނގުމުން، އަދި އެކަންތައް ހޯދަން އުޅުމުން އަހަރުމެންނަށްވާނީ ކޮން ގެއްލުމެއްހޭ؟'
ބުނެވޭހުއްޓެވެ: 'އެކަމުގައި އެއްވެސް ޝައްކެއްނެތެވެ. އެހެނީ އެބޭކަލުންގެ ވިސްނުމާއި ބުއްދިވަނީ އަހަރުމެންގެ ބުއްދިއާއި ވިސްނުމަށްވުރެ މާ ފުރިހަމަވެގެންނެވެ. އަދި އަހަރުމެންގެ ވިސްނުމާއި ބުއްދިވަނީ އެތައް ގުނައަކަށް އުނިވެގެންނެވެ. އަދި އެބޭކަލުންގެ މެދުގައި އުފެދުނު ކަންތައް ހޯދަން އުޅުމުން އަހަރުމެން ޙައްޤު މަގުން ކަސިޔާރުވެ، އެބޭކަލުންނާއިމެދުގައި އަހަރުމެންނަށް އަމުރުވެވިގެންވާ ކަންތަކުން އަހަރުމެން ޚިލާފުވެގެން ގޮސްދާނޭކަމާއިމެދު އެއްވެސް އަމާންކަމެއް އަހަރުމެންނަކަށް ނެތެވެ.'
ދެން ބުނާމީހަކު ބުނެފިނަމަ: 'އެބޭކަލުންނާއިމެދު އަހަރުމެންނަށް އަމުރުވެވިގެންވަނީ ކޮންކަމަކަށްހެއްޔެވެ؟'**
ބުނެވޭހުއްޓެވެ: 'އަހަރުމެންނަށް އަމުރުވެވިގެންވަނީ އެބޭކަލުންނަށް ފާފަފުއްސެވުމަށް އެދުމާއި، އެބޭކަލުންނަށް ރަޙްމަތް ލެއްވުމަށް އެދި ދުޢާކުރުމާއި، އެބޭކަލުންނަށް ލޯބިކޮށް، ތަބަޢަވުމަށެވެ. ޤުރްއާނާއި ސުންނަތާއި މުސްލިމުންގެ އިމާމުންގެ ބަސްފުޅުތައް އެކަމަށް ދަލީލުކޮށްދެއެވެ. އަދި އެބޭކަލުންގެ މެދުގައި ހިނގާދިޔަ ކަންތަކުގެ ވާހަކަ ދައްކާ ބަޔާންކުރުމަށް އަހަރުމެންނަށް އެއްވެސް ޙާޖަތެއްނުވެއެވެ. އެބޭކަލުންވަނީ ރަސޫލާ صلى الله عليه وسلم އާއި އެކީގައި އުޅުއްވާފައެވެ. އަދި އެކަލޭގެފާނު އެބޭކަލުންގެ ޅިޔަނެއްކަމުގައިވެ، އެބޭކަލުންގެ ތެރެއިން ބޭކަލުން އެކަލޭގެފާނުގެ ޅިޔަނުންކަމުގައިވިއެވެ. ފަހެ ޞަޙާބީންކަމުގައިވިކަމަށްޓަކައި الله ތަޢާލާ އެބޭކަލުންނަށް ފާފަފުއްސަވާހުއްޓެވެ. އަދި އެބޭކަލުންގެ ތެރެއިން އެއްވެސް ބޭކަލަކު ނިކަމެތި ނުކުރައްވާނޭކަމުގެ ގެރެންޓީ الله ތަޢާލާވަނީ އެކަލާނގެ ފޮތުގައި ދެއްވާފައެވެ.
އަދި الله ތަޢާލާ އަހަރުމެންނަށް ޚަބަރުދެއްވާފައިވަނީ އެކަލާނގެ އެބޭކަލުންނަށް ތައުބާލެއްވިކަމަށެވެ. ފަހެ އެކަލާނގެ އެބޭކަލުންނަށް ތައުބާލެއްވިނަމަ، އެއިން އެއްވެސް ބޭކަލަކަށް ދުވަހަކުވެސް ޢަޛާބު ނުދެއްވާހުއްޓެވެ. الله ތަޢާލާވަނީ އެބޭކަލުންނާއިމެދު ރުއްސަވާފައިއެވެ. އަދި އެބޭކަލުންވަނީ އެކަލާނގެއާއިމެދު ރުހިގެންނެވެ. އެބޭކަލުންނީ الله ގެ ޖަމާޢަތެވެ. ދަންނާށެވެ! ހަމަކަށަވަރުން ކާމިޔާބުވެގެންވާ މީހުންނީ الله ގެ ޖަމާޢަތުގެ މީހުންނެވެ.'
ދެންފަހެ ބުނާ މީހަކު ބުނެފިނަމަ: 'އެކަމުގައި އަހުރެންގެ ބޭނުމަކީ އެބޭކަލުންގެ މެދުގައި ހިނގި ކަންތައް އަހުރެންނަށް އެނގިގެންވުމެވެ. އެއިރުން އެބޭކަލުން އެކަންތަކެއްގައި ވީކަންތައް އަހުރެންނަށް ފޮރުވިގެންނުވާނެއެވެ. އެއީ އެކަންތައް އެނގުމަށް އަހުރެން ލޯބިކުރާތީއެވެ. އަދި އެކަން ނޭނގޭ ޙާލުގައި ނުވުމަށެވެ.'
ބުނެވޭހުއްޓެވެ: 'ކަލޭ ތިޔައީ ފިތުނަވެރިކަން ހޯދައިގަންނަ މީހެކެވެ! އެހެނީ ކަލޭ ތިޔަ ހޯދަނީ ކަލެއަށް އެއްވެސް ފައިދާއެއް ނުކުރާ، އެކަމަކު ގެއްލުން ލިބޭނޭ ކަންތަކެކެވެ. ކަލޭގެ މައްޗަށް الله ވާޖިބުކުރައްވާފައިވާ ކަންތަކާއި، އެކަލާނގެއަށް އަދާކުރުން ފަރުޟުކުރައްވާފައިވާ ކަންތަކާއި، އެކަލާނގެ ޙަރާމްކުރައްވާފައިވާ ކަންތަކުން އެއްކިބާވެ އެކަންތައް އިޞްލާޙުކުރުމުގައި ކަލޭ މަޝްޣޫލުވުން މާއައުލާވެގެންވެއެވެ.'**
އަދިވެސް ބުނެވޭހުއްޓެވެ: 'ޚާއްޞަކޮށް މަގުފުރެދިގެންވާ ހުތުރު ހަވާނަފްސުގެ އެދުންތައް ފާޅުވެގެންވާ އަހަރުމެންގެ މިޒަމާނުގައިއެވެ.'
އަދިވެސް އޭނާއަށް ބުނެވޭހުއްޓެވެ: 'ތިބާގެ ކާބޯތަކެއްޗާއި އަންނައުނު ތިޔަ ހޯދައިގަންނަނީ ކޮންތަނަކުންތޯ ބެލުމުގައި މަޝްޣޫލުވުން މާއައުލާވެގެންވެއެވެ. އަދި ތިބާ ތިޔަ ހޯދާ ދިރްހަމު (ފައިސާ) ހޯދައިގަންނަނީ ކޮންތާކުންތޯ، އަދި އެހޭދަކުރަނީ ކިހިނެއްތޯ ބެލުން ތިބާއަށް މާއައުލާވެގެންވެއެވެ.'
އަދިވެސް ބުނެވޭހުއްޓެވެ: 'އެބޭކަލުންގެ މެދުގައި ހިނގި ޚިލާފުތައް ހޯދާ ބަޙުޘްކުރުމަށް ތިބާ އުޅުމުން، ތިބާގެ ހިތް ލެނބި، ދެން ތިބާއަށް އެކަށީގެންނުވާ ކަމަކަށް ލޯބިޖެހި، އަދި ޝައިޠާނާ ތިބާއަށް ކެހިދީ، ދެން އެބަޔަކާއިމެދު ފާފަފުއްސެވުމަށް އެދި ލޯބިކޮށް ތަބަޢަވުމަށް ތިބާއަށް އަމުރުވެވިގެންވާ މީހުންނަށް ތިބާ ރުޅިވެރިވެ އެއްޗެހިކިޔުމުން ތިބާ ޙައްޤު މަގުން ކަސިޔާރުވެގެން ގޮސް، ބާޠިލުގެ މަގަށް އެނބުރިގޮސް މިފަދައިން ވެދާނޭކަމާއިމެދު ތިބާއަށް އެއްވެސް އަމާންކަމެއް (ގެރެންޓީއެއް) ނެތެވެ.'
ފަހު ޒަމާނުގައި ނަބިއްޔާ صلى الله عليه وسلم ގެ އަޞްޙާބުންނަށް ލަޢުނަތްދޭ ބަޔަކު އަންނާނޭކަން އެކަލޭގެފާނަށް އެނގިގެންވިއެވެ. ދެންފަހެ އެކަލޭގެފާނުގެ އަޞްޙާބުންނަށް ލަޢުނަތްދީ ނުވަތަ އެއްޗެހިކިޔާ ބަޔަކަށް އެކަލޭގެފާނު ލަޢުނަތްލެއްވިއެވެ.
ދެން އެއަށްފަހު އެކަލޭގެފާނުގެ އަޞްޙާބުންނާއިމެދު ރައްކާތެރިވެ އެބޭކަލުންނަށް މާތްކޮށްހިތުމަށް ހުރިހާ މީސްތަކުންނަށް އެކަލޭގެފާނު އަމުރުކުރެއްވިއެވެ.**
އެހެންކަމުން ފަހެ އެބޭކަލުންނަށް މާތްކޮށް ނުހިތައިފި މީހަކު އެބޭކަލުންނަށް އިހާނަތްތެރިކޮށް ހިތައިފިއެވެ. އަދި އެބޭކަލުންނަށް ބަދުބަސްބުނެ އެއްޗެހިކިޔައިފި މީހަކު الله ގެ ރަސޫލާ صلى الله عليه وسلم އަށް ބަދުބަސްބުނެ އެއްޗެހި ކިޔައިފިއެވެ. އަދި الله ގެ ރަސޫލާ صلى الله عليه وسلم އަށް އެއްޗެހިކިޔައިފި މީހަކަށް الله އާއި އެކަލާނގެ މަލާއިކަތުންނާއި ހުރިހާ މީސްތަކުންގެ ލަޢުނަތް ޙައްޤުވެއްޖެއެވެ.
ދުނިޔޭގެ ރަށްތަކުގެ ތެރެއިން އެތަކެއް ރަށެއްގައި މިކަންތައްވަނީ ފާޅުވެގެންނެވެ. އެބައިމީހުން الله ގެ ރަސޫލާ صلى الله عليه وسلم ގެ އަޞްޙާބުންނަށް ލަޢުނަތްދެއެވެ. ފަހެ އެކަމުގެ ސަބަބުން الله ގެ ރަސޫލާ صلى الله عليه وسلم ގެ އަޞްޙާބުންނަށް އެއްވެސް ގެއްލުމެއް ނުވާނެތެވެ. ގެއްލުންވާނޭކަން ކަށަވަރީ އެބައިމީހުންގެ އަމިއްލަ ނަފްސުތަކަށެވެ.
الله ގެ ރަސޫލާ صلى الله عليه وسلم ގެ އަޞްޙާބުންނަށް ބަދުބަސްބުނެ އެއްޗެހި ކިޔައިފި މީހާ ގެއްލި ހަލާކުވެއްޖެކަން ކަށަވަރެވެ. އެއީ އޭނާ الله އާއި އެކަލާނގެ ރަސޫލާ صلى الله عليه وسلم އާއި ޚިލާފުވެގަތުމުންނެވެ. އަދި الله އާއި އެކަލާނގެ ރަސޫލާއާއި މަލާއިކަތުންނާއި ހުރިހާ މުއުމިނުންގެ ލަޢުނަތް އޭނާއަށް ފޯރައިފިއެވެ. އަދި الله ތަޢާލާ އޭނާގެ ކިބައިން ފަރުޟެއްވެސް އަދި ސުންނަތެއްވެސް ޤަބޫލު ނުކުރައްވާހުއްޓެވެ. އަދި އޭނާވާހުށީ ދުނިޔެއާއި އާޚިރަތުގައި ނިކަމެތިވެގެންވާ، ޤަދަރު ގެއްލިގެންވާ މީހެއްކަމުގައިއެވެ. الله ތަޢާލާ އެބައިމީހުންގެ ހަށިތަކުން ޤަބުރުތައް ގިނަކުރައްވާށިއެވެ! އަދި ގޯތިގެދޮރުތައް އެބައިމީހުންގެ ކިބައިން ހުސްކުރައްވާށިއެވެ!**
ރާފިޟީންނާއި އެބައިމީހުންގެ މަޛްހަބުގެ ނުބައިކަން ބަޔާންކުރެވުނު ބާބު
ހަމަކަށަވަރުން ޢަލީ ބްނު އަބީ ޠާލިބާއި، ފާޠިމާއާއި، ޙަސަނާއި ޙުސައިނު އާއި، ޢަޤީލު ބްނު އަބީ ޠާލިބާއި އެބޭކަލުންގެ ދަރިންނާއި، ޖަޢުފަރުއް ޠައްޔާރުގެ ދަރިންނާއި އެބޭކަލުންގެ ހެޔޮވެގެންވާ ބަރަކާތްތެރި ދަރިފަސްކޮޅު، ސީދާވެގެންވާ ތެދުމަގުން ކަސިޔާރުވެގެންވާ ރާފިޟީންގެ މަޛްހަބުތަކުގައިވުމުން އަހަރުމެން ދުރުކޮށް ބަރީއަކޮށް މަތިވެރިކުރަމެވެ.
ރާފިޟީންގެ ދީންކަމުގައިވާ އަބޫބަކުރުއާއި ޢުމަރާއި ޢުޘްމާނާއި ޠަލްޙާއާއި ޒުބައިރާއި ޢާއިޝާ رضي الله عنهم އަށް ބަދުބަސްބުނެ އެއްޗެހިކިޔުމުން، الله ގެ ރަސޫލާ صلى الله عليه وسلم ގެ އަހުލު ބައިތުންގެ ވަނީ ދުރުވެ، ޤަދަރު މަތިވެރިވެފައި ރައުޔު ސީދާވެފައި އަދި الله އާއި އެކަލާނގެ ރަސޫލާ صلى الله عليه وسلم މަޢުރިފާކޮށް މާބޮޑަށް ދެނެގަނެގެންވާ ޙާލުގައިއެވެ. الله ތަޢާލާވަނީ ޢަލީ ބްނު އަބީ ޠާލިބު رضي الله عنه އާއި އެކަލޭގެފާނުގެ ހެޔޮވެގެންވާ ދަރިފަސްކޮޅު އެމަޛްހަބުން ރައްކާތެރިކުރައްވާފައެވެ. އެއީ އިސްވެދިޔަ ދަލީލުތަކާއި ބުރުހާނުތަކުގެ އަލީގައިއެވެ. އަބޫބަކުރުއާއި ޢުމަރާއި ޢުޘްމާނާއި ޠަލްޙާއާއި ޒުބައިރާއި ޢާއިޝާއާއި އަދި ހުރިހާ ޞަޙާބީން رضي الله عنهم އަށް ރިވެތިވެގެންވާ ހެޔޮބަހެއް މެނުވީ އެބޭކަލުން ވިދާޅުނުވެއެވެ. އަދި ކިއެއްތަ، އަހަރުމެންގެ ގާތުގައި އެހުރިހާ ބޭކަލުންވަނީ ސުވަރުގޭގެ ދާންކޮޅުތަކުގައި އެކަކު އަނެކަކަށް ކުރިމަތިލައިގެން ތިބޭނެ އަޚުންތަކެއްކަމުގައިއެވެ. الله ތަޢާލާވަނީ އެބޭކަލުންގެ ހިތްތަކުން ޙަސަދަވެރިކަމާއި ރުޅިވެރިކަން ފިއްލަވާފައެވެ.**
ޢަލީ رضي الله عنه އާއި އެކަލޭގެފާނުގެ ދަރިކަލުންތައް ރާފިޟީން ނުބައިވެގެންވާ މަޛްހަބުތަކަށް އިންކާރުކުރައްވާ، އެބައިމީހުންގެ ކިބައިން ބަރީއަވެ ވަޑައިގަންނަވައެވެ. އަދި އަބޫބަކުރުއާއި ޢުމަރާއި ޢުޘްމާނާއި رضي الله عنهم އަދި ހުރިހާ ޞަޙާބީންނަށް ލޯބިކުރުމަށް އެބޭކަލުން އަމުރުކުރައްވައެވެ. އެހެނީ ރާފިޟީން ހުކުރުނަމާދެއް އަދި ޖަމާޢަތުގެ ނަމާދެއްގައި ބައިވެރިނުވެއެވެ. އަދި ސަލަފުންނަށް ނުބައިބަސް ބުނެ އެއްޗެހި ގޮވައެވެ. އަދި މުސްލިމުންގެ ކައިވެނިކަމުގައި އެބައިމީހުންގެ ކައިވެނިނުވެއެވެ. އަދި މުސްލިމުންގެ ވަރިކަމުގައި އެބައިމީހުންގެ ވަރިކުރުން ނުވެއެވެ. އަދި އެބައިމީހުންގެ ވައްތަރުތައްވަނީ ގިނަވެގެންނެވެ.
އެބައިމީހުންގެ ތެރޭގައި: ޢަލީ ބްނު އަބީ ޠާލިބު އެއީ އިލާހެއްކަމަށް ބުނާ މީހުންވެއެވެ. އަދި އެމީހުންގެ ތެރޭގައި: މުޙައްމަދުގެފާނަށްވުރެ ޢަލީގެފާނު ނަބީކަމަށް މާޙައްޤުކަން ބޮޑުވެގެންވާކަމަށް، އަދި ވަޙީ ފޯރުކޮށްދިނުމުގައި ޖިބްރީލުގެފާނަށް އޮޅިވަޑައިގަތީކަމަށް ބުނާ މީހުންވެއެވެ. އަދި އެމީހުންގެ ތެރޭގައި: ޢަލީގެފާނަކީ ނަބިއްޔާ صلى الله عليه وسلم އަށްފަހުގައިވާ ނަބިއްޔެއްކަމަށް ބުނާ މީހުންވެއެވެ. އަދި އެމީހުންގެ ތެރޭގައި: އަބޫބަކުރުއާއި ޢުމަރު رضي الله عنهما އަށް ނުބައިބަސް ގޮވާ، ހުރިހާ ޞަޙާބީން ކާފަރުކުރާ، އަދި ހަ ބޭކަލުން ފިޔަވައި އެހުރިހާ އެންމެންވަނީ ނަރަކައިގައި ކަމަށް ބުނާ މީހުންވެއެވެ.
އަދި އެމީހުންގެ ތެރޭގައި މުސްލިމުންނާއި ދެކޮޅަށް ހަނގުރާމަކުރަން ޖެހޭނެކަމަށް ދެކޭ މީހުންވެއެވެ. އަދި އެމީހުންނަށް އެކަމަށް ކުޅަދާނަވެގެންނުވާނަމަ، ޤަތުލުވަންދެން ކަރުގައިހިފާ ހާސްކޮށްލައިގެންވެސް މުސްލިމުން މަރައެވެ.
މުސްލިމުންގެ މަޛްހަބާއި ވައްތަރުވެގެން ނުވާ، މިނަޖިސް މަޛްހަބުތަކުން الله ތަޢާލާވަނީ އެކަލާނގެ ރަސޫލާ صلى الله عليه وسلم ގެ އަހުލު ބައިތުން ރައްކާތެރިކުރައްވާފައިއެވެ.
އަދި އެމީހުންގެ ތެރޭގައި (ޢަލީގެފާނާއި އަހުލު ބައިތުން) ދުނިޔެއަށް އަނބުރާ ރުޖޫޢަވާނޭކަމަށް ބުނާ މީހުންވެސްވެއެވެ.**
ރާފިޟީންނަކީ މީސްތަކުންގެ ތެރެއިން ޙާލަތު އެންމެ ނުބައިވެގެންވާ މީހުންނެވެ. އެބައިމީހުންނީ ދޮގުހަދާ ފާޖިރުންތަކެކެވެ. އަދި ރާފިޟީން ޤަބޫލުކުރާ ގޮތްތަކުން ޢަލީ رضي الله عنه އާއި އެކަލޭގެފާނުގެ ދަރިފަސްކޮޅުވަނީ ބަރީއަވެގެންނެވެ. އަދި الله ގެ ޙަޟްރަތުން ޘަވާބަށް އެދޭ ޙާލު ޢަލީ رضي الله عنه ދެކެ ލޯބިވާ މީހާއީ، އަބޫބަކުރުއާއި ޢުމަރާއި ޢުޘްމާނާއި އަދި ހުރިހާ ޞަޙާބީން رضي الله عنهم ދެކެވެސް ލޯބިވާ މީހެކެވެ. އެފަދައިން ނުވާ މީހަކު، ފަހެ އޭނާ ޢަލީ رضي الله عنه އަށް ކުރާ ލޯބި ޞައްޙަވެގެންނުވެއެވެ.
އަދި އަހަރުމެން ހަމައެފަދައިން މިބުނަނީ: ޢަލީ ބްނު އަބީ ޠާލިބު رضي الله عنه ދެކެ ރުޅިއަރާ މީހަކަށް އަބޫބަކުރުއާއި ޢުމަރާއި ޢުޘްމާނު رضي الله عنهم ދެކެ ވާ ލޯތްބަކުން މަންފާއެއް ނުކުރާނެއެވެ. އަދި ކިއެއްތަ، އޭނާވަނީ އަހަރުމެންގެ ގާތުގައި މުނާފިޤެއްކަމުގައިއެވެ.
އަހަރުމެން ޤަބޫލުކުރާ މަޛްހަބަކީ އަދި ދީނަކީ މިއެވެ. އަދި އަހަރުމެންގެ އަޚުންނަށް އަމުރުކުރަނީވެސް މިކަމަށެވެ. ތައުފީޤުދެއްވުން އެދެނީ الله ގެ ޙަޟްރަތުންނެވެ.**
ބިދުޢަތަކާއި ހަވާނަފްސުގެ އަހުލުވެރިންނާއި ގުޅުން ކަނޑާލުން ބަޔާންކުރެވުނު ބާބު
އަހަރުމެންގެ މިފޮތް -ކިތާބުއް ޝަރީޢާ- ގައި މިބަޔާންކުރި ކަންތަކުގައި ހިފަހައްޓައިފި މީހަކު ހުރިހާ ހަވާނަފްސުގެ އަހުލުވެރިންނާއި ގުޅުން ކަނޑާލުންހުއްޓެވެ. އެއީ ޚަވާރިޖުންނާއި ޤަދަރީންނާއި މުރުޖީންނާއި ޖަހްމީންނާއި މުޢުތަޒިލީންނަށް ނިސްބަތްވާ ކޮންމެ މީހަކާއި، ހުރިހާ ރާފިޟީންނާއި، ހުރިހާ ނާޞިބީންފަދަ މީހުންނެވެ. އަދި މުސްލިމުންގެ އިމާމުން އެމީހަކުއީ މަގުފުރެދިގެންވާ ބިދުޢަވެރިއެއްކަމަށް ނިސްބަތްކުރައްވާ، އަދި އެކަންތައް އޭނާގެ ކިބައިން ޞައްޙަވެގެންވާ ކޮންމެ މީހަކާއި ގުޅުންކަނޑާލުންހުއްޓެވެ. ފަހެ އެމީހަކާއި ވާހަކަދައްކާ ސަލާމްނުކުރާހުއްޓެވެ. އަދި އެމީހަކާއި އެކީ އިށީންދެނުހަދާހުށިކަމެވެ. އަދި އެމީހެއްގެ ފަހަތުގައި ނަމާދުނުކުރާހުށިކަމެވެ. އަދި އެމީހަކާއި ކައިވެނިނުކުރުވާހުއްޓެވެ. އަދި އޭނާ ދަންނަ މީހަކުވެސް އެމީހަކާއި ކައިވެނިކުރިޔަ ނުދޭހުށިކަމެވެ. އަދި އެމީހަކާއި އެއްބައިވެ މުޢާމަލާތްކޮށް، އަދި އެމީހަކާއި ޖަދަލުކޮށް ޒުވާބުކޮށް ބަޙުޘްނުކުރާހުއްޓެވެ. އަދި ކިއެއްތަ، އެމީހަކު ނިކަމެތިކޮށްލާ އިހާނަތްތެރިކޮށްލުން ހުއްޓެވެ. އަދި ތިބާ އޭނާއާއި އެއްމަގަކުން ބައްދަލުވެއްޖެނަމަ، ތިބާއަށް ކުޅަދާނަވެގެންވާނަމަ އެހެން މަގަކުން ދާހުށިކަމެވެ!
ދެންފަހެ ބުނާ މީހަކު ބުނެފިނަމަ: 'ފަހެ އޭނާއާއި ބަޙުޘްކޮށް ޖަދަލުކޮށް އޭނާގެ ބަހަށް އަހުރެން ރައްދު ނުދޭންވީ ކީއްވެހެއްޔެވެ؟'
ބުނެވޭހުއްޓެވެ: 'ތިބާ އޭނާއާއި ބަޙުޘްކޮށް ޖަދަލުކޮށް، ދެން ތިބާގެ ހިތް ފަސާދަކޮށްލާފަދަ ބަސްތަކެއް އޭނާގެ ކިބައިން އިވި، އަދި ޝައިޠާނާ އޭނާއަށް ޒީނަތްތެރިކޮށްދީފައިވާ ބާޠިލު ކަންތަކުން ތިބާއަށް ކެހިދީ އޮޅުވާލާ ދެން އެކަމުގެ ސަބަބުން ތިބާ ހާލަކުވެގެންދާނޭކަމާއިމެދު އެއްވެސް އަމާންކަމެއް ތިބާއަކަށް ނެތެވެ. އެއީ އޭނާއާއި ޖަދަލުކޮށް ބަޙުޘްކޮށް، އަދި ވެރިޔާގެ ޙާޟިރުގައި އޭނާގެ މައްޗަށް ޙުއްޖަތް ޤާއިމްކުރުމަށް، ނުވަތަ އެފަދަ ޙާލަތެއްގައި އޭނާގެ މައްޗަށް ޙުއްޖަތް ޤާއިމްކުރުމަށް އެފަދައިން ކަންތައް ކުރުމަށް މަޖުބޫރުވެ ޖެހިއްޖެހިނދަކު މެނުވީއެވެ. އެނޫން ޙާލަތެއްގައި ދަންނައެ އެކަން ނުކުރާހުށިކަމެވެ.'**
އަހުރެން ތިބާއަށް މިބަޔާންކޮށްދިން ވާހަކަތަކަކީ އިސްވެދިޔަ މުސްލިމުންގެ އިމާމުންގެ އަރިހުން އައިސްފައިވާ ބަސްފުޅުތަކެވެ. އަދި الله ގެ ރަސޫލާ صلى الله عليه وسلم ގެ ސުންނަތާއި އެއްގޮތްވެގެންވާ ގޮތެވެ.
ހަވާނަފްސުގެ އަހުލުވެރިންގެ ތެރެއިން މީހަކު އެމަޛްހަބު ފާޅުކުރިކަމަށް މުސްލިމުންގެ ވެރިޔާއާއި އަދި ކޮންމެ ރަށަކުވާ އޭނާގެ އަމީރުންގެ ކައިރިއަށް ޞައްޙަވެގެން ޚަބަރު އައިސްފިނަމަ، ފަހެ އެމީހަކަށް ވަރުގަދަވެގެންވާ ޢުޤޫބާތްދިނުން ހުއްޓެވެ. އަދި އެމީހުންގެ ތެރެއިން ޤަތުލުކޮށްލުން ޙައްޤުވެގެންވާ މީހަކު ޤަތުލުކުރުން ހުއްޓެވެ. އަދި އެމީހެއް ބަންދުކޮށް ހައްޔަރުކޮށް ބަހައްޓާ އެހެން މީހުންނަށް ޢިބްރަތަކަށްވާނޭގޮތަށް ތެޅުން ޙައްޤުވެގެންވާ މީހަކަށް އެފަދައިން ކަންތައްކުރުން ހުއްޓެވެ. އަދި އެމީހަކު ރަށުން ބޭރުކޮށްލާ އަރުވާލުން ޙައްޤުވެގެންވާ މީހަކު ރަށުން ބޭރުކޮށްލެވި އަރުވާލެވޭހުއްޓެވެ. އަދި އޭނާގެ ކިބައިން މުސްލިމުންނަށް އިންޛާރުދެވޭހުއްޓެވެ.
ދެންފަހެ ބުނާ މީހަކު ބުނެފިނަމަ: 'ތިބާގެ ތިޔަ ވާހަކަތަކަށްވާ ޙުއްޖަތަކީ ކޮބައިހެއްޔެވެ؟'
ބުނެވޭހުއްޓެވެ: 'الله ތަޢާލާ އެބައިމީހުންގެ ޢިލްމުން މީސްތަކުންނަށް ފައިދާކޮށްދެއްވި ޢިލްމުވެރިން ރައްދުނުކުރާ ޚަބަރުތަކެވެ. އެގޮތުން ޢުމަރު ބްނުލް ޚައްޠާބު رضي الله عنه، ޞަބީޣުއް ތަމީމީގައި ޙައްދުޖައްސަވާ، އަދި އޭނާ (ކުރި ކަންތަކުގެ ގޯސްކަން) އަމިއްލަ ނަފްސަށް ގޮވާ އިއްވާ ހަދައިފުމަށްދާންދެން އޭނާ ހިފަހައްޓާފައި ބެހެއްޓުމަށް އެކަލޭގެފާނުގެ ޢާމިލުންނަށް ލިޔުއްވިއެވެ. އަދި އޭނާއަށް (ބައިތުލް މާލުން ދެވޭ) ދެވުންތައް މަނާކުރެއްވިއެވެ. އަދި އޭނާއާއި ގުޅުން ކަނޑާލުމަށް އަމުރުކުރެއްވިއެވެ. ދެންފަހެ މީސްތަކުންގެ ގާތުގައި ނިކަމެތިވެގެންވާ ޙާލުގައި އޭނާ ދެމިހުއްޓެވެ.**
އަދި ޢަލީ ބްނު އަބީ ޠާލިބު رضي الله عنه އެއީ އެބައިމީހުން އިލާހުކަމަށް ދަޢުވާކުރި އެގާރަ މީހުންގެ ޖަމާޢަތެއް އެކަލޭގެފާނު ކޫފާގެ ޞަޙަރާއެއްގައި ޤަތުލުކޮށްލެއްވިއެވެ. އެގޮތުން ބިމުގައި ވަޅުގަނޑުތަކެއް ކޮންނަވާ، އެބައިމީހުން އެވަޅުގަނޑުތަކުގައި އަންދާލެއްވިއެވެ.
އަދި ޤަދަރީންގެ ކަންތަކުގައި ޢުމަރު ބްނު ޢަބްދުލް ޢަޒީޒު رحمه الله، ޢަދިއްޔު ބްނު އަރްޠާއަށް ލިޔުއްވިއެވެ. އެބައިމީހުން ތައުބާވުމަށް އަންގާ ތައުބާނުވެއްޖެނަމަ ޤަތުލުކޮށްލަން އެންގެވިއެވެ.
އަދި ހިޝާމް ބްނު ޢަބްދުލް މަލިކު رحمه الله، ޣައިލާނުގެ ކަނދުރާގައި ޖައްސަވާ އޭނާގެ އަތްކެނޑުއްވުމަށްފަހު ޞަލީބަށް އެރުވިއެވެ.
އަދި އެބޭކަލުންގެ ފަހުން ކޮންމެ ޒަމާނެއްގެ އަމީރުންވެސް، ހަވާނަފްސުގެ އަހުލުވެރިންނާއިމެދު މިފަދައިން ކަންތައްކުރެއްވުމުގައި ދެމިތިއްބެވިއެވެ. އެކަންތައް އެއަމީރުންގެ ގާތަށް ޞައްޙަކޮށް އައިސްފިނަމަ އެއަމީރުންނަށް ފެނުނުގޮތަކަށް އެބައިމީހުންނަށް ޢުޤޫބާތްދެއެވެ. އަދި ޢިލްމުވެރިން އެކަމަށް އިންކާރު ނުކުރައްވައެވެ.
ފަހެ މިފޮތުގެ ކުރީކޮޅުން ފަށައިގެން ނިމެންދެން އަހަރުމެން މިބަޔާންކުރީ އިސްލާމްކަން އެމީހެއްގެ ކިބައިގައި ޝާމިލުވެއްޖެ މީހަކު ކޮންމެހެން ބޭނުންޖެހިގެންވާނޭކަމަށް އަހުރެންނަށް އެނގިގެންވާ ކަންތަކެވެ. އެއީ މީސްތަކުންގެ ތެރެއިން ގިނަ ބަޔަކުގެ މަޛްހަބުތައް ފަސާދަވެގެންވާކަމަށްޓަކައި، އަދި ފާޅުވެގެންވާ މަގުފުރެދުން ބޮޑު ހަވާނަފްސުގެ އެދުންތަކާއި، މުތަވާތިރުކޮށް ބިދުޢަތައްކަމުގައި އައިސްފައިވާ ކަންތައް ފާޅުވެގެންވާކަމަށްޓަކައިއެވެ. އެއީ ޙައްޤުގެ އަހުލުވެރިންގެ ނަފްސުތައް ވަރުގަދަކޮށް، ބިދުޢައާއި މަގުފުރެދުމުގެ އަހުލުވެރިންގެ ބުރަކަށި ބިންދާލުމަށެވެ. އެއީ الله ތަޢާލާ އަހުރެންނަށް ދެއްވާފައިވާ ޢިލްމުގައި ހުރި މިންވަރަކުންނެވެ. އެކަމަށްޓަކައި الله ތަޢާލާއަށް ޙަމްދުކުރަމެވެ.**
އަހަރުމެން ޤަބޫލުކޮށް ދީނެއްކަމުގައި ނަގަނީ މިބަޔާންކުރި ކަންތަކެވެ. އަދި އަހަރުމެންގެ އަޚުންކަމުގައިވާ، ޤުރްއާނުގެ އަހުލުވެރިންނާއި ޙަދީޘާއި ފިޤުހުގެ އަހުލުވެރިންނާއި އެކަމުގައި މަޝްޣޫލުވެގެންވާ އެންމެހާ އަހުލުއްސުންނާ ވަލްޖަމާޢަތުގެ އަހުލުވެރިންނަށް އަހަރުމެން ނަޞޭޙަތްތެރިވަނީ މިކަންތަކަށެވެ. މިގޮތް ޤަބޫލުކޮށްފި މީހަކަށް الله އިރާދަކުރެއްވިއްޔާ ހެޔޮވެގެންވާ ނަޞީބު ހިފައިފިއެވެ. އަދި މިކަންތަކަށް ނުވަތަ މިއިން ކަމަކަށް ފުރަގަސްދީ މޫނު އަނބުރާލައިފި މީހެއްގެ ކިބައިން ރައްކާތެރިކޮށްދިނުމަށް އަހަރުމެން الله ތަޢާލާގެ ޙަޟްރަތުން އެދެމެވެ. އަދި އަހުރެން މިބުނަނީ الله ތަޢާލާގެ ނަބިއްޔުންކުރެ ނަބިއްޔެއް އެކަލޭގެފާނުގެ ޤައުމުގެ މީސްތަކުންނަށް ނަޞޭޙަތްދެއްވާ ވިދާޅުވިފަދައިންނެވެ:
"فَسَتَذْكُرُونَ مَا أَقُولُ لَكُمْ وَأُفَوِّضُ أَمْرِي إِلَى اللَّهِ إِنَّ اللَّهَ بَصِيرٌ بِالْعِبَادِ." 63
މާނައީ: "ފަހެ، އަހުރެން ތިޔަބައިމީހުންނަށް މިބުނާ އެއްޗެއް ނިކަންހުރެ ތިޔަބައިމީހުން ހަނދާންކުރާނެތެވެ. އަދި އަހުރެންގެ ހުރިހާ ކަމެއް الله އަށް އަހުރެން ވަކީލުކުރަމެވެ. ހަމަކަށަވަރުން، الله އީ، އަޅުތަކުންގެ ކަންތައް މޮޅަށް ބައްލަވާވޮޑިގެންވާ ރަސްކަލާނގެއެވެ."**
1 رواه الترمذي: 2641 وحسنه الألباني
2 رواه أبو داود: 4597 وحسنه الألباني
3 آل عمران: 7
4 رواه مسلم: 118
5 النور: 63
6 النساء: 65
7 البقرة: 43
8 الإبانة الكبرى: 611, الزهد لابن المبارك: 2/8
9 الذاريات:1-2
10 المائدة: 3
11 آل عمران: 85
12 البقرة: 143
13 المائدة: 3
14 الحجر: 36
15 البقرة: 146
16 الجاثية: 21
17 ص: 28
18 الحديد: 10
19 الأنعام: 149
20 التغابن: 2
21 الجمعة: 4
22 المائدة: 41
23 البقرة: 6-7
24 الحجرات: 17
25 مريم: 83
26 طه: 85
27 رواه أبو داود: 4691, وابن ماجه: 92 وحسنه الألباني, والصحيح أنه ضعيف مرفوعا وصح موقوفا على حذيفة.
28 فصلت: 25
29 النساء: 79
30 النساء: 79
31 الحديد: 22
32 الأعراف: 100
33 الأنعام: 153
34 التكوير: 28
35 التكوير: 29
36 النساء: 115
37 الأنعام: 103
38 رواه البخاري: 554, ومسلم: 633
39 القيامة: 22-23
40 يونس: 26
41 الأنعام: 103
42 السنة لعبد الله: 216, السنة للخلال: 1684
43 المجادلة: 7
44 الحديد: 4
45 المجادلة: 7
46 المجادلة: 7
47 المجادلة: 7
48 الحديد: 3
49 الحديد: 3
50 الأنعام: 3
51 الزخرف: 84
52 آل عمران: 7
53 الأنعام: 3
54 الزخرف: 84
55 النساء: 164
56 القصص: 30
57 رواه مسلم: 2612, وأحمد: 7323
58 رواه ابن ماجه: 199 وصححه الألباني, ورواه مسلم نحوه: 2654
59 الأعراف: 53
60 المدثر: 48
61 البقرة: 127-129
62 الإسراء: 79
63 غافر: 44
---------------
------------------------------------------------------------
---------------
------------------------------------------------------------
2


















































































































































































































