[
    {
        "aayah_number": "142",
        "tafseer": "މުސްލިމުންނަށް ފުރައްސާރަކޮށް، މަލާމާތްކޮށް، އިސްލާމް ދީނަށް އިޢުތިރާޟުކުރުމުގެ ގޮތުން، ޔަހޫދީންނާއި، ނަޞާރާއިންނާއި، އެ ނޫން މީހުންގެ ތެރޭގައިވާ ހެޔޮ ނުވިސްނޭ ޖާހިލުންނާއި، މުނާފިޤުން ބުނާނެތެވެ. ”އިސްލާމް ދީނުގެ ކުރީކޮޅުގައި، بَيْتُ الْمَقْدِس ޤިބްލައެއްގެ ގޮތުގައި ބަލައިގެން އެތައް ދުވަހެއް ވާނދެން މުސްލިމުން ނަމާދުކުރުމަށް ފަހު، بَيْتُ الْمَقْدِسގެ ބަދަލުގައި، އެހެން ފަރާތަކަށް ކުރިމަތިލައިގެން ތިބެ، މުސްލިމުން ނަމާދުކުރާންފެށީ ކޮން ސަބަބަކާހުރެ ބާވައެވެ!“\nއޭ ރަސޫލާއެވެ! އިބަ ރަސޫލާ އެބައިމީހުންނަށް ވިދާޅުވާށެވެ! މަޝްރިޤާއި މަޣްރިބާ އަދި އެ ދެމެދުގައި ވާހައި ތަނެއް މިލްކުވެގެންވަނީ، ހަމައެކަނި اللهُ سُبحَانَهُ وَتَعَالَىއަށެވެ. އެހެންކަމުން، އެ إِلٰهُގެ މިލްކުވެރިކަމުގެ ދަށުގައިނުވާ އެއްވެސް ފަރާތެއް އަދި ތަނެއް ވެސް ނުވެއެވެ. ފަހެ، اللهُ سُبحَانَهُ وَتَعَالَىގެ އަޅުތަކުންގެ ތެރެއިން، އެ إِلٰهُ އެދިވޮޑިގެންނެވި މީހަކަށް ސީދާ ތެދުމަގަށް މަގުދައްކަވައި، އެ މަގުން ހިނގުމުގެ ތައުފީޤު، އެ إِلٰه އެ މީހަކަށް ދެއްވަތެވެ.\nދަންނާށެވެ! މި އާޔަތުން އެނގި ސާބިތުވާ ގޮތުގައި، މުސްލިމުންކުރާ ހުރިހައި ކަމެއްގައި ވެސް، اللهُ سُبحَانَهُ وَتَعَالَىގެ އަމުރުފުޅަށް ކިޔަމަންތެރިވާން އެބައިމީހުންނަށް ޖެހެއެވެ. ވުމާއެކު، اللهُ سُبحَانَهُ وَتَعَالَى އަމުރުކުރެއްވި ކޮންމެ ކަމެއް މުސްލިމުން ކުރާނެތެވެ.[3] \nމި އާޔަތް ބާވައިލެއްވުނު ސަބަބު:\nސަލާމާއި ޞަލަވާތްލެއްވި ކައު އިތުރު ރަސޫލާ މަދީނާއަށް ހިޖްރަކުރެއްވުމަށް ފަހު، ސޯޅަ ނުވަތަ ސަތާރަ މަސް ދުވަސް ވާނދެން بَيْتُ الْمَقْدِسއާވީ ފަރާތަށް ކުރިމަތިލައްވައިގެން ހުންނަވައި ނަމާދުފުޅުކުރެއްވިއެވެ. އޭރު، އެ މާތް ރަސޫލާ އުންމީދުކުރައްވާ ގޮތަކަށް ވެފައި އޮތީ، كَعْبَةُ اللَّهِ ގެފުޅަށް ކުރިމަތިލައްވައިގެން ހުންނަވައި ނަމާދުފުޅުކުރެއްވުމެވެ. ވުމާއެކު سُورَةُ الْبَقَرَةގެ 144ވަނަ އާޔަތް ބާވައިލައްވައި، كَعْبَةُ اللَّهِ ގެފުޅަށް ކުރިމަތިލައްވައިގެން ހުންނަވައި ނަމާދުފުޅުކުރެއްވުމަށް، ކައު އިތުރު ރަސޫލާއަށް اللهُ سُبحَانَهُ وَتَعَالَى އަމުރުކުރެއްވިއެވެ. އަދި كَعْبَةُ اللَّهِ ގެފުޅަށް ކުރިމަތިލައިގެން ތިބެ ނަމާދުކުރުމަށް މުސްލިމުންނަށް ވެސް އަމުރުކުރެއްވިއެވެ.\nދެން އެއަށްފަހު، ކީރިތި ރަސޫލާއާއި އެ ރަސޫލާގެ އަޞްޙާބުން كَعْبَةُ اللَّهِ ގެފުޅަށް ކުރިމަތިލައްވައިގެން ތިއްބަވައި ނަމާދުފުޅުކުރައްވާން ފެއްޓެވުމުން ޔަހޫދީން ބުންޏެވެ. ”بَيْتُ الْمَقْدِسއާ ވީ ފަރާތަށް ކުރިމަތިލައިގެން ތިބެ ނަމާދުކުރި މުސްލިމުން އެ ޤިބްލައިން އަނބުރައިލީ ކޮންކަމެއްބާވައެވެ؟“ އެ ފަދައިން އެބައިމީހުން ބުނުމުން، އެބައިމީހުންގެ އެ ބަހަށް ރައްދުދެއްވައި، މި އާޔަތް ބާވައިލެއްވުނު ކަމުގައި ރިވާވެގެންވެއެވެ.[4] ",
        "footnotes": "[3] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإِسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[4] الْجَامِعُ لِأَحْكَامِ الْقُرْآنِ لِلْإمَامِ الْقُرْطُبِي"
    },
    {
        "aayah_number": "143",
        "tafseer": "އޭ މުސްލިމުންނޭވެ! ޞައްޙަ ދީނުގެ މަގަށް ތިޔަބައިމީހުންނަށް ހިދާޔަތުދެއްވައި، ތިމަން إِلٰهُ ރުހިވޮޑިގަންނަވާ ޤިބްލައެއް ތިޔަބައިމީހުންނަށް ޓަކައި ލައްވައި، ގިނަގުނަ ނިޢުމަތްތައް ތިމަން إِلٰهُ ތިޔަބައިމީހުންނަށް ދެއްވީމެވެ. އަދި ހަމަ އެ ފަދައިންމެ، ތިމަން إِلٰهُ ތިޔަބައިމީހުން ލެއްވީ، އެންމެހައި އުންމަތްތަކުގެ ތެރެއިން އެންމެ ޢަދްލުވެރި، އެންމެ ހެޔޮލަފާ، އެންމެ މެދުމިން އުންމަތްކަމުގައެވެ. އެއީ، އެންމެހައި ރަސޫލުންނާ ޙަވާލުކުރެއްވުނު ރިސާލަތުވެސް، އެ ރަސޫލުންގެ އުންމަތްތަކުގެ އެންމެހައި މީސްތަކުންނަށް، އެ ރަސޫލުން ރައްދުކޮށްދެއްވި ކަމުގެ މައްޗަށް، އާޚިރަތް ދުވަހުން ހެކިވާ ބަޔަކު ކަމުގައި ތިޔަބައިމީހުން ވުމަށް ޓަކައެވެ.އަދި مُحَمَّدُ ﷺ ވެސް، އެ ރަސޫލާއާ ޙަވާލުކުރެއްވުނު ރިސާލަތު، އެ ރަސޫލާގެ ޒަމާނުން ފެށިގެން ދުނިޔެ ނިމެންދެން އަންނާނޭހައި ބަޔަކަށް ލިބޭނޭ ގޮތަށް މީސްތަކުންނަށް ރައްދުކޮށްދެއްވިކަމުގެ މައްޗަށް، އާޚިރަތް ދުވަހުން ހެކިވާ ހެކިވެރިއަކު ކަމުގައި އެ ރަސޫލާ ވުމަށް ޓަކައެވެ.\nއޭ ރަސޫލާއެވެ! އިބަ ރަސޫލާ ނަމާދުކުރައްވާއިރު، މީގެ ކުރީން، އިބަ ރަސޫލާ ކުރިމަތިލައްވައި އުޅުއްވި ޤިބްލަކަމުގައިވާ بَيْتُ الْمَقْدِسُގެ ބަދަލުގައި، މައްކާގައިވާ كَعْبَةُ اللهِ ގެފުޅަށް ކުރިމަތިލައްވައިގެން ނަމާދުކުރެއްވުން ޝަރްޢުކުރެއްވީ، އިބަ ރަސޫލާއާ ތަބާވެ ކިޔަމަންވެ، އިބަ ރަސޫލާ ކުރިމަތިލައްވާ ފަރާތަކަށް ކުރިމަތިލައިގެން ތިބެ، ނަމާދުކުރަނީ ކޮން ބަޔަކު ކަން ހާމަކުރެއްވުމަށާއި، އެ ކަން ޤަބޫލުނުކޮށް މުރުތައްދުވަނީ ކޮން ބަޔަކު ކަން ވެސް ހާމަކުރެއްވުމަށް ޓަކައެވެ.\nޝައްކެއްނެތެވެ. މުސްލިމުންގެ ޤިބްލައަކީ كَعْبَةُ اللهِ ގެފުޅުކަމުގައި ލައްވައި އެ ކަން އެ ގޮތަށް ޝަރްޢުކުރެއްވުމުން، އެ ކަން ޤަބޫލުނުކޮށް މުރްތައްދުވި މީހުންނަކީ، އީމާންކަން ބަލިކަށިވުމުގެ ސަބަބުން އެ ބަޔެއްގެ ހިތަށް ޝައްކުތައް ވަދެ،\nއެ ހިތްތަކުގައި ނިފާޤުކަމުގެ ބަލިމަޑުކަން އަށަގެންފައި ތިބި މީހުންނެވެ. އަދި ހަމަކަށަވަރުން، بَيْتُ الْمَقْدِسގެ ބަދަލުގައި، كَعْبَةُ اللهِ ގެފުޅަކީ މުސްލިމުންގެ ޤިބްލަކަމުގައި ލެއްވުމުން އެ ކަން ވެގެން ދިއައީ، މަގުފުރެދިފައިވާ މީހުންނަށާއި އީމާންކަން ބަލިކަށި މީހުންނަށް ނުހަނު ބޮޑު ކަމަކަށެވެ. ނަމަވެސް، اللهُ سُبحَانَهُ وَتَعَالَى އެ ބަޔަކަށް ތެދުމަގުދައްކަވައި އީމާންވުމުގެ ހެޔޮ ތައުފީޤުދެއްވި އިޚްލާޞްތެރި މުސްލިމުންނަށް އެ ކަން ވެގެން ދިއައީ ނުހަނު ލުއިފަސޭހަ ކަމަކަށެވެ. އޭ މުސްލިމުންނޭވެ! އަދި ތިޔަބައިމީހުން، اللهُ سُبحَانَهُ وَتَعَالَىއަށް އީމާންވެ، އެ إِلٰهُގެ ރަސޫލާއާ ތަބާވެ، އަދި ތިޔަބައިމީހުންގެ ފުރަތަމަ ޤިބްލަ بَيْتُ الْمَقْدِسއާ ވީ ފަރާތަށް ކުރިމަތިލައިގެން ތިބެ ތިޔަބައިމީހުން ކުރި ނަމާދުތަކާއި، ތިޔަބައިމީހުން ކުރި އެހެނިހެން އަޅުކަން ގެއްލެނިކުރައްވާކަށެއް، اللهُ سُبحَانَهُ وَتَعَالَى އެދިވޮޑިއެއް ނުގަންނަވަތެވެ. ހަމަކަށަވަރުން، اللهُ سُبحَانَهُ وَتَعَالَىއީ މީސްތަކުންގެ މައްޗަށް ނުހަނު އޯގާވަންތަ އަދި އެބައިމީހުންނަށް ގިނަގުނަ ރަޙްމަތްލައްވާ إِلٰهُ ކަން ކަށަވަރެވެ.[5] \nދަންނާށެވެ! ޢަޤީދާގެ މައްސަލަތަކާއި، އަޅުކަމުގެ ކަންތައްތަކާއި، އެންމެހައި މުޢާމަލާތުތަކުގައި، އެންމެ މެދުމިން އުންމަތަކީ، مُحَمَّدُ ﷺގެ އުންމަތެވެ. އެހެނީ، ތައުރާތުގައިވާ ޙުކުމްތަކަށް ބަލާއިރު، މަސްކެއުމަށް ޓަކައި ކަތިލެވުނުކަމުގައި ވިއަސް، ގެރިބަކަރީގެ ސަރުބީގެ ތެރެއިން އެ ތަކެތީގެ މަހާ އެކުވެފައި ހުރުމުގެ ސަބަބުން ވަކީން ކަނޑައި ނުނެގޭ ގޮތަށް ހުންނަ ސަރުބީ ފިޔަވައި، އެހެން ސަރުބީ ބޭނުންކުރުން ޔަހޫދީންނަށް ޙަރާމްކުރެއްވުނެވެ.\nއަދި އަޅުކަންކުރުމަށް ޓަކައި ބިނާކުރެވި، އަޅުކަންކުރުމަށް ޚާއްޞަކުރެވިފައިވާ ތަންތަން ނޫން އެހެން ތަނެއްގައި އަޅުކަންކުރުން އެބައިމީހުންނަށް މަނާކުރެއްވުނެވެ. އަދި ފެން ނޫން އެހެން އެއްޗަކުން ޙަދަޘުއެރެގަތުން ވެސް އެބައިމީހުންނަށް މަނާކުރެއްވުނެވެ. ވުމާއެކު، ތައުރާތުގައިވާ ގިނަ ޙުކުމްތަކަކީ، އަދާކުރާން އުނދަގޫވެފައި އުފުލާން ނުހަނު ބުރަ ޙުކުމްތަކެކެވެ. އެއީ، އެބައިމީހުންގެ ކިބައިގައި ހުރި ހަރުކަށިކަމާއި ނުކިޔަމަންތެރިކަމުގެ ސަބަބުން، އެބައިމީހުންނަށް، اللهُ سُبحَانَهُ وَتَعَالَى ކަނޑައެޅުއްވި ޢުޤޫބާތެކެވެ. ނަމަވެސް، اللهُ سُبحَانَهُ وَتَعَالَىގެ ނަންފުޅުގަނެވި، ބިސްމިކިޔައިގެން ކަތިލެވޭ ގެރިބަކަރީގެ ހުރިހައި ސަރުބީއެއް ބޭނުންކުރުން މުސްލިމުންނަށް ހުއްދަކުރެއްވުނެވެ.\nއަދި ކޮންމެ ތަނެއްގައި ތިބެ ނަމާދުކުރުން ވެސް މުސްލިމުންނަށް ހުއްދަކުރެއްވުނެވެ. އެއީ، ނަޖިހެއް ނެތް ޠާހިރު ތަނެއް ކަމުގައި އެ ތަން ވާނަމައެވެ. އަދި ބިމުގެ ވެލީން، ޙަދަޘުއެރެގަތުން މުސްލިމުންނަށް ހުއްދަކުރެއްވުނެވެ. އެއީ، ނަޖިހެއް ނެތް ޠާހިރު ވެއްޔެއް ކަމުގައި އެ ވެލި ވާނަމައެވެ. ވުމާއެކު، ކީރިތި ޤުރްއާނުގައިވާ ޙުކުމްތަކަކީ ތައުރާތުގައި ވާފަދަ ހަރުކަށި ޙުކުމްތަކެއް ވެސް ނޫނެވެ. އަދި އިސްލާމް ދީނަކީ ނަޞާރާ ދީން ފަދަ ދީނެއް ވެސް ނޫނެވެ. އެހެނީ، އެ ދީނުގައިވާ ގޮތުން، މީހަކު މަރައިފި ނަމަ، ޤިޞާޞުހިފުމެއް ނެތި، އޭނާއަށް ޢަފޫކުރުން ނޫން އެހެން ގޮތެއް ނުވެއެވެ. ނަމަވެސް، އިސްލާމް ދީނުގައި اللهُ سُبحَانَهُ وَتَعَالَى ވަނީ، މަރުގެ ބަދަލުގައި ޤިޞާޞުހިފުމާއި، ދިޔަނެގުމާއި، ޢަފޫކުރުމާއި، މި ތިން ގޮތުންކުރެ މަރުވި މީހާގެ ވާރުތަވެރީން ބޭނުން ގޮތެއް އިޚްތިޔާރުކުރުން ހުއްދަކުރައްވައިފައެވެ. ވުމާއެކު، ކީރިތި ޤުރްއާނުގައިވާ ޙުކުމްތަކަކީ އިންޖީލުގައި ވާފަދަ، ލުއި ޙުކުމްތަކެއް ވެސް ނުމެނޫންމެއެވެ.\nއަދި ކިއެއްތަ! އެންމެހައި ރަނގަޅު ޠާހިރު ކާބޯތަކެއްޗާއި، އުނުފޭރާމާއި، ރަނގަޅު އެންމެހައި ކަންތައްތައް، އިސްލާމް ދީނުގައި މުސްލިމުންނަށް ޙަލާލުކުރައްވައި، ގެއްލުންހުރި ތަކެއްޗާއި ފާޙިޝު ޢަމަލުތައް އެބައިމީހުންނަށް ޙަރާމްކުރައްވައި، އިސްލާމީ އުންމަތަކީ މެދުމިން އުންމަތެއް ކަމުގައި، ﷲُ سُبحَانَهُ وَتَعَالَى ލެއްވިއެވެ.\nއަދި ނަޞާރާއިން، عِيسَى عَلَيهِ السَّلَامُއަށް ޢިއްޒަތާއި ޝަރަފު އެރުވުމުގެ ގޮތުން، إِلٰهُ ވަންތަކަމުގެ ދަރަޖައަށް އެ ރަސޫލާ ގެންދިއަ ފަދައިން، ރަސޫލުންނަށް ޢިއްޒަތާއި ޝަރަފު އެރުވުމުގެ ގޮތުން އެއްވެސް ރަސޫލަކު، إِلٰهُ ވަންތަކަމުގެ ދަރަޖައަށް، މުސްލިމުން ގެންގޮސްފައެއް ނުވެއެވެ. އަދި ނުވެސް ގެންދާނެއެވެ. އަދި ބައެއް ނަބިއްޔުން ޝަހީދުކޮށް، އަނެއްބައި ނަބިއްޔުންނާ މެދު ހަރުކަށިކޮށް ކަންތައްކޮށް، ނަބިއްޔުންގެ މެދުގައި ނުހަނު ތަފާތުކޮށް، ޔަހޫދީން ކަންތައްކުރި ފަދައިން، އެއްވެސް ނަބިއްޔަކާ މެދު ތަފާތުކުރުމަކީ މުސްލިމުން ކުރާ އަދި ކުރާނެ ކަމެއް ވެސް ނޫނެވެ.\nމި އާޔަތް ބާވައިލެއްވި ސަބަބު:\nމި އާޔަތުގައި އަންގަވައިފައި މިވާ، وَمَا كَانَ اللَّهُ لِيُضِيعَ إِيمَانَكُمْ ﭐ މާނައީ: ”ތިޔަބައިމީހުންގެ އީމާންތެރިކަން އަދި بَيْتُ الْمَقْدِسއާ ވީ ފަރާތަށް ކުރިމަތިލައިގެން ތިބެ ތިޔަބައިމީހުން ކުޅަ ނަމާދުތައް ގެއްލެނިކުރައްވާކަށް، اللهُ سُبحَانَهُ وَتَعَالَى އިރާދަކުރައްވައިފައެއް ނުވެއެވެ.“ މި ބަސްފުޅު ބާވައިލެއްވި ސަބަބާ މެދު، ރިވާވެގެންވެއެވެ. ކީރިތި ރަސޫލާއަށާއި އެ ރަސޫލާގެ އަޞްޙާބުންނަށް، كَعْبَةُ اللَّهِ ގެފުޅަށް ކުރިމަތިލައްވައިގެން ނަމާދުފުޅުކުރައްވާން، اللهُ سُبحَانَهُ وَتَعَالَى އަމުރުކުރެއްވުމުން، އަޞްޙާބުން ދެންނެވިއެވެ.\nއޭ اللهُ سُبحَانَهُ وَتَعَالَىގެ ރަސޫލާއެވެ! بَيْتُ الْمَقْدِسއާ ވީ ފަރާތަށް ކުރިމަތިލައިގެން ނަމާދުކޮށްކޮށް ތިއްބައި މަރުވެގެންދިޔަ، އަޅުގަނޑުމެންގެ އަޚުންނާ މެދު އޮތީ ކޮންގޮތެއްތޯއެވެ؟ މި ފަދައިން ދެންނެވުމުން މި އާޔަތް ބާވައިލެއްވުނުކަމުގައި ރިވާވެގެންވެއެވެ.[6] ",
        "footnotes": "[5] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[6] الْجَامِعُ لِأَحْكَامِ الْقُرْآنِ لِلْإِمِامِ الْقُرْطُبِي"
    },
    {
        "aayah_number": "144",
        "tafseer": "އޭ ރަސޫލާއެވެ! ޤިބްލައާމެދު ވަކިގޮތެއް ކަނޑައަޅުއްވައި ވަޙީބާވައިލެއްވުމުގެ އިންތިޒާރުގައި ހުންނަވައިގެން، އުޑާދިމާއަށް ބައްލަވައި އިބަ ރަސޫލާގެ މޫނުފުޅު އެކި ފަރާތްފަރާތަށް އަނބުރުއްވަވާތަން، ހަމަކަށަވަރުން، ތިމަން إِلٰهُ ދެކެވޮޑިގެންވަމެވެ. ފަހެ ހަމަކަށަވަރުން، بَيْتُ الْمَقْدِسގެ ބަދަލުގައި އިބަ ރަސޫލާ ރުހިވަޑައިގަންނަވާނޭ އަދި އުފައުފުޅުކުރައްވާނޭ ޤިބްލައަކަށް، ތިމަން إِلٰهُ، އިބަ ރަސޫލާ ކުރިމަތިކުރައްވާހުށީމެވެ. އެ ޤިބްލައަކީ، ޙުރްމަތްތެރިކުރެއްވިގެންވާ كَعْبَةُ اللهِ ގެފުޅެވެ. ވީމާ، ޙުރްމަތްތެރި މައްކާގައިވާ كَعْبَةُ اللهِ ގެފުޅަށް ކުރިމަތިލައްވައިގެން ހުންނަވައި، އިބަ ރަސޫލާ ނަމާދު ކުރައްވާށެވެ! އޭ މުސްލިމުންނޭވެ! ކޮންމެ ތަނެއްގައި ތިޔަބައިމީހުން ވިއަސް، ނަމާދު ކުރާ އިރު ތިޔަބައިމީހުން ވެސް كَعْبَةُ اللهِ ގެފުޅަށް ކުރިމަތިލާށެވެ! އަދި ހަމަކަށަވަރުން، އިބަ ރަސޫލާ ނަމާދުފުޅު ކުރައްވާ އިރު، بَيْتُ الْمَقْدِسގެ ބަދަލުގައި، كَعْبَةُ اللهِ ގެފުޅަށް ކުރިމަތިލެއްވުމަށް، ތިމަން إِلٰهُ ކުރެއްވި އަމުރުފުޅަކީ ޙައްޤު ތެދު އަމުރުފުޅެއް ކަން، ޔަހޫދީންނާއި ނަޞާރާއިންގެ ފޮތްތަކުން އެބައިމީހުންނަށް ރަނގަޅަށް އެނގޭނޭ ކަމީ ކަށަވަރު ކަމެކެވެ.\nއަދި ޤިބްލަ ބަދަލުކުރެއްވުމާ މެދު އިޢުތިރާޟުކޮށް، ޙައްޤަށް ފުރަގަސްދީ އުޅޭ މީހުންގެ ކަންތަކާ މެދު، اللهُ سُبحَانَهُ وَتَعَالَى ޣާފިލުވެ ވޮޑިގެނެއް ނުވެއެވެ. އެހެންކަމުން، އެ ކަންތައްތަކުގެ ފުރިހަމަ ސަޒާ އެބައިމީހުންނަށް އެ إِلٰهُ ދެއްވާނެތެވެ.[8] ދަންނާށެވެ! ސަލާމާއި ޞަލަވާތްލެއްވި ކައު އިތުރު ރަސޫލާ މަދީނާއަށް ހިޖްރަކުރެއްވުމަށް ފަހު، ސޯޅަ ނުވަތަ ސަތާރަ މަސް ދުވަސް ވާނދެން بَيْتُ الْمَقْدِسއާ ވީ ފަރާތަށް ކުރިމަތިލައްވައިގެން ހުންނަވައި ނަމާދުފުޅުކުރެއްވިއެވެ. އޭރު، އެ މާތް ރަސޫލާ އުންމީދުކުރައްވާ ގޮތަކަށް ވެފައި އޮތީ، كَعْبَةُ اللَّهِ ގެފުޅަށް ކުރިމަތިލައްވައިގެން ހުންނަވައި ނަމާދުފުޅުކުރެއްވުމުވެ. ވުމާއެކު، މި އާޔަތް ބާވައިލައްވައި، كَعْبَةُ اللَّهِ ގެފުޅަށް ކުރިމަތިލައްވައިގެން ހުންނަވައި ނަމާދުފުޅުކުރެއްވުމަށް، ކައު އިތުރު ރަސޫލާއަށް، اللهُ سُبحَانَهُ وَتَعَالَى އަމުރުކުރެއްވިއެވެ.[7] ",
        "footnotes": "[8] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[7] الْجَامِعُ لِأَحْكَامِ الْقُرْآنِ لِلْإمَامِ الْقُرْطُبِي"
    },
    {
        "aayah_number": "145",
        "tafseer": "އަދި ނަމާދުކުރާ އިރު، كَعْبَةُ اللهِ ގެފުޅަށް ކުރިމަތިލުމަކީ، اللهُގެ ޙަޟްރަތުންއައި ޙައްޤު ތެދު ގޮތް ކަމުގެ މައްޗަށް، ކޮންމެފަދަ ހެއްކަކާއި ދަލީލެއް، އިބަ ރަސޫލާ ގެންނެވި ކަމުގައި ވިއަސް، ތައުރާތާއި އިންޖީލު ދެއްވުނު މީހުން، އިބަ ރަސޫލާގެ ޤިބްލައަށް ކުރިމަތިލައި އިބަ ރަސޫލާއާ ތަބާނުވާނޭ ކަން ކަށަވަރެވެ. އެއީ، އެބައިމީހުންގެ ކިބައިގައި ހުރި ދެކޮޅުވެރިކަމާއި ބޮޑާކަމުންނެވެ.\nއަދި މީގެފަހުން، އެބައިމީހުންގެ ޤިބްލައަށް ކުރިމަތިލެއްވުމުގައި ވިއަސް އަދި އެ ނޫން އެހެން ކަމެއްގައި ވިއަސް އެބައިމީހުންނާ ތަބާވެވަޑައިގަންނަވާނޭ ބޭފުޅަކު ކަމުގައި އިބަ ރަސޫލާ ނުވެއެވެ. އަދި ޔަހޫދީންނަކީ، ނަޞާރާއިންގެ ޤިބްލައަށް ކުރިމަތިލައި އެބައިމީހުންނާ ތަބާވާނޭ ބަޔަކު ކަމުގައި ނުވެއެވެ. އަދި ނަޞާރާއިންނަކީ، ޔަހޫދީންގެ ޤިބްލައަށް ކުރިމަތިލައި އެބައިމީހުންނާ ތަބާވާނޭ ބަޔަކު ކަމުގައި ވެސް ނުވެއެވެ. ސަބަބަކީ، ޔަހޫދީންގެ ނަޒަރުގައި ނަޞާރާއިންނަކީ ކާފިރުންނެވެ. އަދި ނަޞާރާއިންގެ ނަޒަރުގައި ޔަހޫދީންނަކީ ކާފިރުންނެވެ. އަދި ވަޙީގެ ޛަރީޢާއިން، ޙައްޤާއި ބާޠިލު ވަކިކޮށްދެނިވި ޢިލްމު، އިބަ ރަސޫލާއަށް ލިބިވަޑައިގަތުމުން، އިބަ ރަސޫލާ ހުންނެވީ ޙައްޤު ގޮތުގައި ކަން އެނގިވަޑައިގަތުމަށް ފަހު، ޤިބްލައާ އަދި އެ ނޫން އެހެން ކަމެއްގައި ވިއަސް، އަހްލުކިތާބީންގެ އެދުމާ އެއްގޮތަށް ކަންތައްކުރައްވައި އެބައިމީހުންނާ ތަބާވެވަޑައިގެންފި ނަމަ، އިބަ ރަސޫލާ ވެވަޑައިގަންނަވާހުށީ އަމިއްލަ ނަފްސަށް އަނިޔާވެރިވާ މީހުންގެ ތެރެއިންކަން ކަށަވަރެވެ.\nދަންނާށެވެ! މި އާޔަތުގައި މުޚާޠަބުކުރެއްވިފައި ވަނީ ކީރިތި ރަސޫލާއާ ކަމުގައި ވިއަސް، މިއީ މުޅި އިސްލާމީ އުންމަތަށް އައިސްފައިވާ އިލާހީ އަމުރުފުޅުކެވެ.[9] ",
        "footnotes": "[9] الْمُخْتَصَرُ فِي التَّفْسِير مِنْ مَرْكَزِ تَفْسِيرٍ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "146",
        "tafseer": "ތިމަން إِلٰهُ، އެ ބަޔަކަށް ތައުރާތު ދެއްވި ޔަހޫދީންގެ ޢިލްމުވެރީންނާ އަދި އެ ބަޔަކަށް އިންޖީލު ދެއްވި ނަޞާރާއިންގެ ޢިލްމުވެރީން، އެބައިމީހުންގެ އުފަންދަރީން ދަންނަ ފަދައިން، އިބަ ރަސޫލާއަކީ ޙައްޤު ރަސޫލަކު ކަން ދަންނާނެތެވެ.\nއަދި، އިބަ ރަސޫލާ ގެންނެވި ޤުރްއާނަކީ، اللهُ سُبحَانَهُ وَتَعَالَىގެ ޙަޟްރަތުން ބާވައިލެއްވިގެންވާ ފޮތެއް ކަމާއި، އެ ފޮތުގައި ވަނީ ޙައްޤު ތެދު ގޮތް ކަން ވެސް ދަންނާނެތެވެ. އެއީ، އެ ދެބައިމީހުންގެ ތެރެއިން ކޮންމެ ބަޔެއްގެ ފޮތުގައި ވެސް، مُحَّمَدُ ﷺގެ ސިފަފުޅުތައް ލިޔެވި ބަޔާންވެފައި ވާތީއެވެ. އަދި ހަމަކަށަވަރުން، އެ ކަންކަން އެބައިމީހުންގެ ފޮތްތަކުން ރަނގަޅަށް އެނގިގެން ތިބެ މެ، އެބައިމީހުންގެ ގިނަ ޢިލްމުވެރީން އެ ކަންކަން ސިއްރުކޮށް ވަންހަނާކުރާ ކަން ކަށަވަރެވެ. އެއީ، އެބައިމީހުންގެ ކިބައިގައި ހުރި ދެކޮޅުވެރިކަމާއި ބޮޑާކަމުންނެވެ.[10] \nދަންނާށެވެ! بَيْتُ الْمَقْدِسގެ ބަދަލުގައި މުސްލިމުންގެ ޤިބްލައަކީ كَعْبَةُ اللهِ ގެފުޅުކަމުގައި ލެއްވުން އެއީ، اللهُ سُبحَانَهُ وَتَعَالَىގެ ޙަޟްރަތުން އައި ޙައްޤު ތެދު ގޮތް ކަން ވެސް ޔަހޫދީންނާއި ނަޞާރައިންގެ ޢިލްމުވެރީން ރަނގަޅަށް ދަންނާނެތެވެ.",
        "footnotes": "[10] الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة وَتَفْسِيرُ تَيْسِيرِ الْكَرِيمِ الرَّحْمنِِ لِلْإمَامِ\nعَبْدِ الرَّحْمنِ السَّعْدِي"
    },
    {
        "aayah_number": "147",
        "tafseer": "އޭ ރަސޫލާއެވެ! كَعْبَةُ اللهِ ގެފުޅަށް ކުރިމަތިލައްވައިގެން ނަމާދުކުރެއްވުމާ ބެހޭ ގޮތުން، އިބަ ރަސޫލާއަށް ބާވައިލެއްވުނު ވަޙީ ބަސްފުޅުގައި އެ ވަނީ، އިބަ ރަސޫލާގެ ވެރި إِلٰهُ އެންގެވި ޙައްޤު ގޮތެވެ. ވީމާ، އިބަ ރަސޫލާއަށް ބާވައިލެއްވޭ ވަޙީ ބަސްފުޅުގައި ގަދައަށް ހިފަހައްޓަވާށެވެ! އަދި އެއްވެސް ޙާލެއްގައި، އެ ވަޙީ ބަސްފުޅާ މެދު ޝައްކުކުރާ މީހުންގެ ތެރެއިން އިބަ ރަސޫލާ ވެވަޑައިނުގަންނަވާށެވެ! ހަމަކަށަވަރުން، އިބަ ރަސޫލާ ހުންނެވީ ޙައްޤު ގޮތުގައެވެ. މަގުފުރެދިފައި ތިބީ އިބަ ރަސޫލާގެ ޢަދާވާތްތެރީންނެވެ.[11]",
        "footnotes": "[11] الْجَامِعُ لِأحْكَامِ الْقُرْآنِ لِلْإمِامِ الْقُرْطُبِي وَالتَّفْسِيرُ الْمُيَسَّرُ لِلدَّكْتُورِ عَائِضِ الْقَرْنِي"
    },
    {
        "aayah_number": "148",
        "tafseer": "އަދި ކޮންމެ އުންމަތެއްގެ ބަޔަކަށް ވެސް، ނަމާދުކުރާ އިރު އެ ބަޔަކު ކުރިމަތިލާންޖެހޭ ޤިބްލައެއް ވެއެވެ. އަދި މުސްލިމުންގެ ކުރީގެ ޤިބްލަ ބަދަލުވި ނަމަވެސް، އެންމެ ބޮޑު އަދި އެންމެ މުހިންމު ކަމަކީ، އިސްލާމް ދީނުގައިވާ ގޮތަށް، ހެޔޮ ޢަމަލުތައް ފުރިހަމައަށް އަދާކުރުމާއި، ހެޔޮ ކަންތައްތަކަށް އަމުރުކުރުމާއި، ނުބައި ކަންތައްތަކުން ދުރުވުމާއި، ނުބައި ކަންތައްތައް ނަހީކުރުމުގައި، އެކަކަށް ވުރެން އަނެކަކު ކުރިއަރައި ދިއުމަށް ވާދަކުރުމެވެ.\nއޭ މުއުމިނުންނޭވެ! ވީމާ، ތިޔަބައިމީހުންގެ ތެރެއިން ކޮންމެ މީހަކުމެ، ހެޔޮ ކަންތައްތަކަށް އަމުރުކޮށް، ނުބައި ކަންތައްތައް ނަހީކޮށް، اللهُ سُبحَانَهُ وَتَعَالَىގެ މަގުގައި ހޭދަކޮށް، ހެޔޮ ޢަމަލުތައް ކުރުމުގައި އެކަކަށްވުރެ އަނެކަކު ކުރިއަރައި ދިއުމަށް އަވަސްވެގަންނާށެވެ! އަދި ދުނިޔަވީ ޙަޔާތުގައި، ތިޔަބައިމީހުން ކޮންމެ ތަނެއްގައި އުޅުނުކަމުގައި ވިއަސް، اللهُ سُبحَانَهُ وَتَعَالَى ތިޔަބައިމީހުން އެންމެން، ޤިޔާމަތް ދުވަހުން އެއްތަނަކަށް އެއްކުރައްވައި މަޙްޝަރުގެ މައިދާނަށް ޖަމާކުރައްވާނެތެވެ. އެއީ، އެންމެހައި މީސްތަކުންގެ ޙިސާބުބައްލަވައި ހެޔޮ ކަންތައްތައް ކުޅަ މީހުންނަށް ޘަވާބުދެއްވައި، ނުބައި ކަންތައްތައް ކުޅަ މީހުންނަށް ޢަޛާބުދެއްވުމަށް ޓަކައެވެ. ހަމަކަށަވަރުން، اللهُ سُبحَانَهُ وَتَعَالَىއީ ކޮންމެ ކަމަކަށް ކުޅަދުންވަންތަ إِلٰهއެވެ.[12] ",
        "footnotes": "[12] التَّفْسِيرُ الْمُيَسَّرُ لِلدَّكْتُورِ عَائِضِ الْقَرْنِي وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ\nالْعَرَبِيَّةِ السُّعُودِيَّة"
    },
    {
        "aayah_number": "149",
        "tafseer": "އޭ ރަސޫލާއެވެ! އިބަ ރަސޫލާ ދަތުރުފުޅަކަށް ނުކުމެވަޑައިގަތުމަށް ފަހު، ދަތުރުފުޅުމަތީގައި ކޮންމެ ތަނެއްގައި ހުންނެވި ކަމުގައި ވިއަސް އަދި ކޮންމެ ތަނެއްގައި ޤާއިމުވެވަޑައިގެން ހުންނެވި ކަމުގައި ވިއަސް، ނަމާދުފުޅުކުރައްވަނީ ނަމަ، ޙުރްމަތްތެރިވެގެންވާ މައްކާގައިވާ ޙުރްމަތްތެރިކަން ބޮޑު، كَعْبَةُ الله ގެފުޅަށް، އިބަ ރަސޫލާ ކުރިމަތިލައްވާށެވެ! އަދި ހަމަކަށަވަރުން، އިބަ ރަސޫލާގެ ވެރި إِلٰهُގެ ޙަޟްރަތުން ބާވައިލެއްވުނު ވަޙީގައި، كَعْبَةُ الله ގެފުޅަށް ކުރިމަތިލެއްވުމަށް އަމުރުކުރައްވައިފައި އެ ވަނީ ޙައްޤު ގޮތް ކަން ކަށަވަރެވެ. އަދި އެއީ، އިބަ ރަސޫލާއާއި އިބަ ރަސޫލާގެ އުންމަތުގެ މީހުންނަށް ޓަކައި، ކަނޑައެޅުއްވުނު ޙައްޤު ޤިބްލަ ކަން ކަށަވަރެވެ. އަދި ތިޔަބައިމީހުން ޢަމަލުކުރާގޮތާއި އެ ޢަމަލުތަކާމެދު، اللهُ سُبحَانَهُ وَتَعَالَى ޣާފިލުވެވޮޑިގެނެއް ނުވެއެވެ. ވީމާ، އެ ޢަމަލުތަކަށް ލިބެންވާ ޙައްޤު ޖަޒާ އެ إِلٰهُ ތިޔަބައިމީހުންނަށް ދެއްވާނެތެވެ.[13]",
        "footnotes": "[13] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "150",
        "tafseer": "އޭ ރަސޫލާއެވެ! އިބަ ރަސޫލާ ދަތުރުފުޅަކަށް ނުކުމެވަޑައިގަތުމަށް ފަހު، ދަތުރުފުޅުމަތީގައި ކޮންމެ ތަނެއްގައި ހުންނެވި ކަމުގައި ވިއަސް، އަދި ކޮންމެތަނެއްގައި ޤާއިމުވެވަޑައިގެން ހުންނެވި ކަމުގައި ވިއަސް، ނަމާދުފުޅުކުރައްވަނީ ނަމަ، ޙުރްމަތްތެރިވެގެންވާ މައްކާގައިވާ ޙުރްމަތްތެރިކަން ބޮޑު، كَعْبَةُ اللهِ ގެފުޅަށް، އިބަ ރަސޫލާ ކުރިމަތިލައްވާށެވެ!\nއޭ މުސްލިމުންނޭވެ! އަދި ކޮންމެ ތަނެއްގައި ތިޔަބައިމީހުން ތިބިކަމުގައި ވިއަސް، ނަމާދުކުރާ އިރު ތިޔަބައިމީހުން كَعْبَةُ اللهِ ގެފުޅަށް ކުރިމަތިލާށެވެ! كَعْبَةُ اللهِ ގެފުޅަށް ކުރިމަތިލައިގެން ތިބެ ނަމާދުކުރުމަށް ތިޔަބައިމީހުންނަށް އެންގެވީ، އެއްވެސް ހަމައަކަށް ބަލައިލުމެއްނެތި، ދެކޮޅުވެރިވެ އަނިޔާވެރިވުމުގެ ގޮތުން، ތިޔަބައިމީހުންނާ ޖަދަލުކޮށް އުޅޭ ޔަހޫދީންނާއި މުޝްރިކުން ފިޔަވައި އެހެނިހެން މީސްތަކުންނަށް، ޤިބްލައާމެދު ތިޔަބައިމީހުންގެ މައްޗަށް ދައްކާނޭ އެއްވެސް ޙުއްޖަތެއް ދަލީލެއް ނުވުމަށް ޓަކައެވެ. ދަންނާށެވެ! ދީނުގެ ކަންތައްތަކުގައި، އެއްވެސް ހަމައަކަށް ބަލައިލުމެއް ނެތި ތިޔަބައިމީހުންނާ ދެކޮޅުވެރިވެ އަނިޔާވެރިވާ ޔަހޫދީންނާއި މުޝްރިކުންނަކީ، ކިތަންމެ ގިނަ ޙުއްޖަތްތަކަކާއި، ދަލީލުތަކަކާއި، ހެތިތަކެއް ފެނުނުކަމުގައި ވިއަސް، އެބައިމީހުންގެ ކިބައިގައި އެ ހުރި ދެކޮޅުވެރިކަމާއި އަނިޔާވެރިކަން ދޫކުރާނޭ ބައެއް ނޫނެވެ. އަދި ކިއެއްތަ! އެބައިމީހުންނަކަށް ޙައްޤު ގޮތް ވިސްނައެއް ވެސް ނުދެވޭނެތެވެ.\nވީމާ، ތިޔަބައިމީހުންނާ ދެކޮޅުވެރިވެ އަނިޔާވެރިވާ ޔަހޫދީންނާއި މުޝްރިކުން ދެކެ ތިޔަބައިމީހުން ބިރުނުގަންނާށެވެ! އަދި އަނިޔާވެރިވާ އެހެން ބަޔަކު ދެކެ ވެސް، ތިޔަބައިމީހުން ބިރުނުގަންނާށެވެ! އަދި ތިމަން إِلٰهُ އަމުރުކުރެއްވި ކަންތައްތައްކޮށް، ނަހީކުރެއްވި ކަންތަކުން ދުރުވެ ރައްކައުތެރިވެ، ހަމައެކަނި ތިމަން إِلٰهُ ދެކެ ތިޔަބައިމީހުން ބިރުވެތިވާށެވެ! ފަހެ، ތިޔަބައިމީހުންނަށް ޓަކައި، ތިމަން إِلٰهُ، ޤިބްލަ ބަދަލުކުރެއްވީ، ތިމަން إِلٰهُގެ ނިޢުމަތް ތިޔަބައިމީހުންގެ މައްޗަށް ފުރިހަމަ ކުރެއްވުމަށާއި، މުސްލިމުންނާ އަދި އެހެނިހެން އުންމަތްތަކުގެ މީހުންނާ ތަފާތުކުރައްވައި ވަކިކުރެއްވުމަށް ޓަކައެވެ.\nއަދި މީސްތަކުންނަށް ޓަކައި، ތިމަން إِلٰهُ ލެއްވި އެންމެ މާތް ޤިބްލަ ތިޔަބައިމީހުންނަށް ދެއްވުމަށް ޓަކައި ކަން ކަށަވަރެވެ. އަދި ތިމަން إِلٰهُ، ތިޔަބައިމީހުންނަށް ޓަކައި އެންމެ ފުރިހަމަ ޝަރީޢަތް ބާވައިލެއްވީ، ޙައްޤުގެ މަގަށް ހިދާޔަތު ލިބި، ތިޔަބައިމީހުން ތެދުމަގު ލިބިގަތުމަށް ޓަކައި ވެސް މެއެވެ.[14] ",
        "footnotes": "[14] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرٍ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "151",
        "tafseer": "އޭ ނަބީކަމާއި ރަސޫލުކަން ޚަތިމްކުރެއްވި ރަސޫލާގެ އުންމަތުގެ މުސްލިމުންނޭވެ! كَعْبَةُ اللهِ ގެފުޅަކީ ތިޔަބައިމީހުންގެ ޤިބްލަކަމުގައި ލައްވައި، ތިމަން إِلٰهُގެ ނިޢުމަތް ތިޔަބައިމީހުންނަށް ފުރިހަމަ ކޮށްދެއްވީ، ޙައްޤާއި ބާޠިލު ވަކިކޮށް ބަޔާންކޮށްދެނިވި ކީރިތި ޤުރްއާނުގެ އާޔަތްތައް، ތިޔަބައިމީހުންނަށް ކިޔަވައިވިދާޅުވެދެއްވައި އިއްވަވައިދެއްވާ ރަސޫލަކު، ތިޔަބައިމީހުންގެ ތެރެއިން ތިޔަބައިމީހުންގެ ގާތަށް، ތިމަން إِلٰهُ ފޮނުއްވި ފަދައިންނެވެ.\nއަދި އެ ރަސޫލާ ފޮނުއްވީ، ޝިރްކުގެ ނުބައިކަމުންނާއި ނުބައި އަޚްލާޤުން ތިޔަބައިމީހުން ޠާހިރުކުރެއްވުމަށެވެ. އަދި ކީރިތި ޤުރްއާނާއި، އެ ރަސޫލާގެ ސުންނަތާއި ޙިކްމަތް ތިޔަބައިމީހުންނަށް އުނގަންނަވައިދެއްވުމަށެވެ. އަދި އިސްވެ ދިޔަ ރަސޫލުންނާއި ނަބިއްޔުންގެ ޚަބަރުތަކާއި، އެ ރަސޫލުންނާއި ނަބިއްޔުންގެ އުންމަތްތަކާ ބެހޭ ވާހަކަތަކުގެ ތެރެއިން ތިޔަބައިމީހުން ދަންނަކަމުގައި ނުވާ ވާހަކަތަކާއި ކަންތައްތައް ތިޔަބައިމީހުންނަށް އުނގަންނަވައި ދެއްވުމަށް ޓަކައި ވެސް މެއެވެ.[15] ",
        "footnotes": "[15] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرٍ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "152",
        "tafseer": "އޭ މުސްލިމުންނޭވެ! ފަހެ، ތިޔަބައިމީހުން، ތިމަން إِلٰهއަށް އަޅުކަންކޮށް، ތިމަން إِلٰهއަށް ކިޔަމަންތެރިވެ، ތިމަން إِلٰهُ ހަނދުމަކޮށް އުޅޭށެވެ! އަދި ބަހާއި ޢަމަލުން، ތިމަން إِلٰهއަށް ޝުކްރުވެރިވާ ބަޔަކު ކަމުގައި ތިޔަބައިމީހުން ވާށެވެ! އަދި ތިމަން إِلٰهُ ދެއްވި ނިޢުމަތްތަކަށް އިންކާރުކޮށް، ދެކޮޅުހަދައި، ތިމަން إِلٰهއަށް ކާފިރުވާ ބަޔަކު ކަމުގައި ތިޔަބައިމީހުން ނުވާށެވެ! އޭރުން، ތިމަން إِلٰهُ ތިޔަބައިމީހުންގެ މަތީން ހަނދުމަކުރައްވައި، ތިޔަބައިމީހުންގެ ފާފަތައް ފުއްސަވައި، ތިޔަބައިމީހުންގެ މައްޗަށް، ދަރުމަވަންތަވެވޮޑިގަންނަވާހުށީމެވެ.[16]",
        "footnotes": "[16] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "153",
        "tafseer": "އޭ اللهُ سُبحَانَهُ وَتَعَالَىގެ އެއްކައުވަންތަކަން ތެދުކޮށް ޤަބޫލުކޮށް، އެ إِلٰهُގެ ރަސޫލާއާ ތަބާވެގެންވާ މުއުމިނުންނޭވެ! ކެތްތެރިކަމުންނާއި ނަމާދު ޤާއިމުކުރުމުން، ތިޔަބައިމީހުންގެ ވެރި إِلٰهއަށް ކިޔަމަންތެރިވުމަށް ތިޔަބައިމީހުން ވާގިލިބިގަންނާށެވެ! އެހެނީ، ކެތްތެރިކަމުގެ ރިވެތި ސިފައިން ސިފަލިބިގަނެ، اللهُ سُبحَانَهُ وَتَعَالَى އަމުރުކުރެއްވި ފަދައިން ނަމާދު ޤާއިމުކުރާ މީހުންނަށް ދަތި އުނދަގޫ ކަމެއް ނޯންނާނެއެވެ. ހަމަކަށަވަރުން، اللهُ سُبحَانَهُ وَتَعَالَىގެ އަޅުތަކުންގެ ތެރެއިން އެ إِلٰهُގެ އެއްކައުވަންތަކަން ތެދުކޮށް ޤަބޫލުކޮށް، އެ إِلٰهُގެ ރަސޫލާއާ ތަބާވެގެންވާ މުއުމިނުން ރައްކައުތެރިކުރައްވައި، އެބައިމީހުންނަށް ސީދާމަގަށް ތައުފީޤުދެއްވައި، ނުބައި ޢަމަލުތަކުން ދުރުކުރައްވައި، އެއްކިބާކުރައްވައި، ހެޔޮ ޢަމަލުކުރުމަށް ވާގިވެރިވެދެއްވުމުގައި، اللهُ سُبحَانَهُ وَتَعَالَى ވޮޑިގެންވަނީ ކެތްތެރީންނާ އެކުގައެވެ.\nދަންނާށެވެ! ހުރިހައި ކަމެއް މިންވަރުކުރައްވަނީ ވެސް އަދި ހިންމަވައިދެއްވަނީ ވެސް اللهُ سُبحَانَهُ وَتَعَالَىއެވެ. ވީމާ، ކުރާ ކޮންމެ ކަމެއްގައިމެ، اللهُ سُبحَانَهُ وَتَعَالَىގެ ޙަޟްރަތުން ތިޔަބައިމީހުން ވާގިއެދޭށެވެ! އަދި ކުރިމަތިވާ މުޞީބާތްތަކަށާއި ދިމާވާ ދަތި އުނދަގޫތަކަށް ތިޔަބައިމީހުން ކެތްތެރިވާށެވެ! އަދި އުރެދުންތަކާއި ފާފަތައް ދޫކޮށްލުމުގައްޔާއި، اللهُ سُبحَانَهُ وَتَعَالَىއަށް ކިޔަމަންތެރިވެ އެންމެހައި އަޅުކަން، އެ إِلٰهއަށް ޚާލިޞްކުރުން މަތީ ދެމިތިބުމުގައި ވެސް ކެތްތެރިވާށެވެ! އެހެނީ، ކެތްތެރިކަމަކީ، އެންމެހައި ހެޔޮ ކަންކަމަށާއި ރަނގަޅު ކަންކަމަށް އަމުރުކުރާ ކަމެކެވެ. އަދި ދަތިތަކާއި އުނދަގޫތަކުން މިންޖުވެ، ތިމާ އެދޭ ކަންތައްތަކާއި ލޯބިވާ ކަންތައްތައް ޙާޞިލުވުމުގެ ތަޅުދަނޑިއަކީ ވެސް ކެތްތެރިކަމެވެ. އަދި ނަމާދު ޤާއިމުކުރުމުގެ މައްޗަށް ކެތްތެރިވުމާ މެދު ދަންނާށެވެ! اللهُ سُبحَانَهُ وَتَعَالَى އަމުރުކުރެއްވި ފަދައިން ނަމާދު ޤާއިމުކުރެވޭ ނަމަ، ނުބައި ކަންތައްތަކާއި ފާފަތަކުން ދުރުވެގަނެވޭނެތެވެ. އެހެނީ، ނަމާދަކީ ފާޙިޝުކަންތައްތަކާއި މުންކަރާތްތަކުން އިންސާނާ ދުރުކޮށް ރައްކައުތެރިކޮށްދޭ ކަމެކެވެ. ޝައްކެއްނެތެވެ. ކެތްތެރިކަމާއި ނަމާދު ޤާއިމުކުރުމަކީ، ނަފްސުތަކަށް ހަމަޖެހުމާއި އުފައު ލިއްބައިދެނިވި ދެ ކަންތަކެވެ. އަދި ހަމަކަށަވަރުން، اللهُ سُبحَانَهُ وَتَعَالَى ވޮޑިގެންވަނީ ކެތްތެރި މުއުމިނުންނާއެކުގައެވެ. އެހެންކަމުން، އެ إِلٰهُ ރުހިވޮޑިގަންނަވާ މަގުން ހިނގުމަށް ޓަކައި އަޅުތަކުންނަށް ބޭނުންވާ ހެޔޮ ތައުފީޤާއި، އެހީތެރިކަމާއި، އެ ނޫން ހުރިހައި މަދަދެއް، އެ إِلٰهُ ދެއްވަނީ ހަމައެކަނި ކެތްތެރި މުއުމިނުންނަށެވެ.\nއަދި ދަންނާށެވެ! الله سُبحَانَهُ وَتَعَالَىގެ އަޅުތަކުންގެ ތެރެއިން ކެތްތެރި މުއުމިނުންނާ އެކު ޚާއްޞަގޮތެއްގައި، އެ إِلٰهُ ވޮޑިގެންވާ ކަން މި އާޔަތުން ރަނގަޅަށް ސާބިތުވެއެވެ. އަދި ކެތްތެރި މުއުމިނުންނާ އެކު، އެ إِلٰهُ ވޮޑިގެންވުމަށް ކިޔަނީ ޚާއްޞަ މަޢިއްޔަތެވެ.\nއަދި އެ إِلٰهُގެ ޢިލްމުފުޅާއި ދެނެވޮޑިގަތުން އެންމެހައި ޚަލްޤުތަކުން ވަށާލައިގެންވުމަށް ކިޔަނީ ޢާންމު މަޢިއްޔަތެވެ.[17] ",
        "footnotes": "[17] التَّفْسِيرُ الْمُيَسَّرُ لِلدَّكْتُور عَائِضِ الْقَرْنِي"
    },
    {
        "aayah_number": "154",
        "tafseer": "އޭ މުއުމިންނޭވެ! اللهُ سُبحَانَهُ وَتَعَالَىގެ މަގުގައި ކުރެވޭ ހަނގުރާމަތަކުގައި ޝަހީދުވާ މީހުންނަކީ، އެ ނޫން ގޮތްގޮތަށް މަރުވާ މީހުން ފަދައިން މަރުވެފައިވާ ބަޔަކު ކަމުގައި ތިޔަބައިމީހުން ނުބުނާށެވެ! އަދި ކިއެއްތަ! އެ ފަދަ ޝަހީދުންނަކީ، اللهُ سُبحَانَهُ وَتَعَالَى މިންވަރުކުރައްވައިފައިވާ ގޮތެއްގެ މަތީން، ބަރްޒަޚުގެ ޢާލަމުގައި ޚާއްޞަ ދިރުމެއް ދެއްވައިފައިވާ ބަޔެކެވެ. ވީމާ، اللهُ سُبحَانَهُ وَتَعَالَى ފިޔަވައި އެހެން އެއްވެސް ފަރާތަކަށް، އެ ޝަހީދުން ދިރިތިބީ ކިހިނަކުން އަދި ކޮން ގޮތަކަށް ކަމެއް ނޭނގޭނެތެވެ. އަދި އެބައިމީހުން ދިރިތިބި ގޮތް، ތިޔަބައިމީހުންނަކަށް އިޙްސާސު ވެސް ނުކުރެވޭނެތެވެ.\nދަންނާށެވެ! ޝަހީދުންނަކީ، ބަރްޒަޚުގެ ޢާލަމުގައި ޚާއްޞަ ދިރުމެއް ދެއްވައިފައިވާ ބަޔަކަށް ވުމާއެކު، އެ ތާނގެ ނިޢުމަތްތައް އެބައިމީހުންނަށް ލިބޭ ކަން މި އާޔަތުން ރަނގަޅަށް ސާބިތުވެއެވެ.[18] ",
        "footnotes": "[18] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ وَالْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة بِالْمَمْلَكَةِ\nالْعَرَبِيَّةِ السُّعُودِيَّة"
    },
    {
        "aayah_number": "155",
        "tafseer": "އަދި ހަމަކަށަވަރުން، ތިޔަބައިމީހުންގެ ކެތްތެރިކަން ހުރިގޮތް ބައްލަވައި އިމްތިޙާނުކުރެއްވުމަށް ޓަކައި، ތިމަން إِلٰهُ ތިޔަބައިމީހުންނަށް މުޞީބާތްތައް ކުރިމަތިކުރައްވާހުށީމެވެ.\nއެއީ، ޢަދުއްވުންގެ ފަރާތުން ތިޔަބައިމީހުންނަށް ކުރިމަތިވާ ބިރުވެރިކަމާއި، ބަނޑުހައިހޫނުކަމާއި، މުދައުހޯދުމާއި މުދަލަށް ލިބޭ ގެއްލުން ފަދަ ކަމެއްގައި ކުރިމަތިވާ ދަތިތަކާއި، ނުވަތަ އޭގެ ތެރެއިން އެތައް ކަމެއް މެދުވެރިކުރެއްވުމުންނެވެ. އަދި اللهُ سُبحَانَهُ وَتَعَالَىގެ މަގުގައި ޝަހީދުވުމުންނާއި، ބޮޑެތި ބަލިތަކާއި، ވަބާތައް ފެތުރި މީސްތަކުން މަރުވުމުންނެވެ. އަދި މޭވާއާއި ގޮވާމުގެ ބާވަތްތައް މަދުވެ ނުވަތަ ހަލާކުވެ ނެތިދިއުމުންނެވެ. އޭ ރަސޫލާއެވެ! މި ކަންކަމާ އަދި މި ނޫން ވެސް އިންސާނާއާ ކުރިމަތިވާ ތަފާތު މުޞީބާތްތަކާއި ހިތްދަތިވާފަދަ ކަންތައްތަކަށް ކެތްތެރިވާ މުއުމިނުންނަށް، ދުނިޔެއާއި އާޚިރަތުގައި ލިބޭނޭ ނިޢުމަތްތަކުގެ ވާހަކައިން، އުފައުވެރިކަމުގެ ޚަބަރު، އެބައިމީހުންނަށް އިބަ ރަސޫލާ ދެއްވާށެވެ![19] ",
        "footnotes": "[19] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ وَالْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة بِالْمَمْلَكَةِ\nالْعَرَبِيَّةِ السُّعُودِيَّة"
    },
    {
        "aayah_number": "156",
        "tafseer": "އަދި ދުނިޔެއާއި އާޚިރަތުގައި ގިނަގުނަ ނިޢުމަތްތައް ލިބޭނެ ކެތްތެރި މުއުމިނުންނަކީ، މުޞީބާތެއް ނުވަތަ ނުރުހެވޭ ކަމެއް ވިއަސް މެދުވެރިވެއްޖެ ނަމަ، ތެދުވެރިކަމާ އެކު ހިތުގެ އަޑީން، އަންނަނިވި ފަދައިން ބުނެ އުޅޭ މީހުންނެވެ. ހަމަކަށަވަރުން، ތިމަންމެން އުފެއްދެވީ، اللهُ سُبحَانَهُ وَتَعَالَىއެވެ. ތިމަންމެންނީ، އެ إِلٰهُގެ އަޅުންނެވެ. ތިމަންމެންގެ އެންމެހައި ކަންތައްތައް މިލްކުވެގެންވަނީ، އެ إِلٰهއަށެވެ. އަދި ތިމަންމެންގެ ހުރިހައި ކަމެއްމެ ވަނީ، އެ إِلٰهُގެ ތަދްބީރުފުޅާއި އަމުރުފުޅުގެ ދަށުގައެވެ. އެހެންކަމުން، އެ إِلٰهُ އިރާދަކުރެއްވެވި ގޮތަކަށް ތިމަންމެންނާ މެދު، އެ إِلٰهُ ކަންތައްތައް ކުރައްވަތެވެ.\nއަދި ހަމަކަށަވަރުން، ޢަދަދުނުކުރެވޭހައި ގިނަގުނަ ނިޢުމަތްތައް ތިމަންމެންނަށް ދެއްވައި، ތިމަންމެންގެ މައްޗަށް، އެ إِلٰهُ އޯގާވަންތަވެވޮޑިގެން ވެއެވެ. އަދި މަރުވުމަށް ފަހު ތިމަންމެން އެނބުރިދާން ޖެހޭނީ އެ إِلٰهُގެ ޙަޟްރަތަށް ކަން ކަށަވަރެވެ. އެއީ، ޙިސާބުބެއްލެވި ޖަޒާލިބުމަށް ޓަކައެވެ.[20] ",
        "footnotes": "[20] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ وَالْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة بِالْمَمْلَكَةِ\nالْعَرَبِيَّةِ السُّعُودِيَّة"
    },
    {
        "aayah_number": "157",
        "tafseer": "ބަޔާންވެދިޔަ ފަދަ ކެތްތެރި މުއުމިނުންނަކީ، މާތްވެގެންވާ މަލާއިކަތުންގެ އަރިހުގައި، އެބައިމީހުންގެ ވެރި إِلٰهُ، އެބައިމީހުންނަށް ތަޢުރީފުކުރައްވައި ޘަނާގެ ބަސްފުޅު ވަޙީކުރައްވާ މީހުންނެވެ. އަދި އެބައިމީހުންގެ ވެރި إِلٰهُގެ ޙަޟްރަތުން ބޮޑުވެގެންވާ ރަޙްމަތާއި ފާފަފުއްސެވުން އެބައިމީހުންގެ މައްޗަށް ހުރި ބަޔެކެވެ. އަދި ޙައްޤުގެ މަގަށް ހިދާޔަތު ލިބި، ތެދުމަގު ލިބިގެންވާ މީހުންނަކީ ވެސް، ހަމަ އެބައިމީހުންނެވެ.[21]",
        "footnotes": "[21] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ وَالْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة بِالْمَمْلَكَةِ\nالْعَرَبِيَّةِ السُّعُودِيَّة"
    },
    {
        "aayah_number": "158",
        "tafseer": "ހަމަކަށަވަރުން، ޞަފާއާއި މަރްވާއަކީ، ގެފުޅުގެ ކައިރީގައިވާ، މީސްތަކުން ރަނގަޅަށް ދަންނަ ކުޑަ ދެ ފަރުބަދައެވެ. އަދި އެ ދެ ފަރުބަދަ ހިމެނެނީ، އެ ދެ ތާނގެ ކައިރީގައި، اللهُ سُبحَانَهُ وَتَعَالَىއަށް ދުޢާކޮށް އަޅުކަންވެވޭ ތަންތަނުގެ ތެރެއިންނެވެ. ވީމާ، އެ إِلٰهއަށް ކުއްތަންވުމުގެ ގޮތުން، اللهُ سُبحَانَهُ وَتَعَالَى ވަނީ އެ ދެ ފަރުބަދައިގެ ދެމެދުގައި ހިނގައި ސަޢުޔުކުރުމަކީ އަޅުކަމެއްކަމުގައި ލައްވައިފައެވެ.\nއެހެންކަމުން، އެ ދެ ފަރުބަދައަކީ، ޙައްޖުގެ އަޅުކަމާއި ޢުމްރާގެ އަޅުކަމުގެ ޝިޢާރު ފައުޅުކުރުމަށް، اللهُ سُبحَانَهُ وَتَعَالَى ކަނޑައަޅުއްވައިފައިވާ ތަންތަނުގެ ތެރޭގައި ހިމެނޭ ދެ ތަނެވެ. ފަހެ، كَعْبَةُ الله ގެފުޅަށް ގޮސް ޙައްޖުގެ އަޅުކަމާއި ޢުމްރާގެ އަޅުކަން އަދާކުރާ މީހާ، އެ ދެ ފަރުބަދައިގެ ދެމެދުގައި ހިނގައި ސަޢުޔުކުރުމަކީ އެ މީހާގެ މައްޗަށް ކުށެއް އޮތް ކަމެއް ނޫނެވެ. އަދި އެ މީހާ ފާފާވެރިވާނޭ ކަމެއް ވެސް ނޫނެވެ. އަދި ކިއެއްތަ! ޞަފާއާއި މަރްވާއާ ދެމެދު ސަޢުޔުކުރުމަކީ، ޙައްޖުގެ އަޅުކަމާއި ޢުމްރާގެ އަޅުކަން އަދަކުރާ މީހާގެ މައްޗަށް ވާޖިބުކަމެކެވެ. އަދި، اللهُ سُبحَانَهُ وَتَعَالَىއަށް އިޚްލާޞްތެރިވެހުރެ، ރަސޫލާގެ ސުންނަތާ އެއްގޮތަށް ސުންނަތް އަޅުކަމެއް ކިތަންމެ މަދުން ނަމަވެސް، އަދާކޮށްފި މީހާ ދަންނާށެވެ! ފަހެ ހަމަކަށަވަރުން، اللهُ سُبحَانَهُ وَتَعَالَىއީ އެ ފަދަ ކޮންމެ އަޅުކަމަކަށް ޝުކްރުވެރިވެވޮޑިގަންނަވާ އަދި އެ ކަމަކަށް ގިނަގުނަ ޘަވާބުދެއްވާ އަދި އަޅުތަކުންގެ ޢަމަލުތައް މޮޅަށް ދެނެވޮޑިގެންވާ إِلٰهއެވެ. ވީމާ، އެ إِلٰهُ، އެ ޢަމަލުތައް ގެއްލެނިނުކުރައްވާނެތެވެ. އަދި އެއިން ޛައްރެއްގެ މިންވަރު ވިއަސް އުނިނުކުރައްވާނޭމެއެވެ.\nއިސްލާމް ދީނުގެ ކުރީކޮޅުގައި ބައެއް މުސްލިމުންނަށް ހީވެފައި އޮތީ، ޞަފާއާއި މަރްވާއާ ދެމެދު ސަޢުޔުކުރުމަކީ، ޖާހިލިއްޔަ ޒަމާނުގެ ކަމެއްކަމަށެވެ. ވުމާއެކު، މި އާޔަތް ބާވައިލައްވައި، ޞަފާއާއި މަރްވާއާ ދެމެދު ހިނގައި ސަޢުޔުކުރުމަކީ، ޙައްޖުގެ އަޅުކަމާއި، ޢުމްރާގެ އަޅުކަން އަދާކުރާ މީހާގެ މައްޗަށް ކުށެއް އަދި ފާފައެއް ވިއަސް އޮތް ކަމެއް ނޫން ކަމަށާއި، ސަޢުޔުކުރުމަކީ ވާޖިބު ކަމެއް ކަމުގައި، اللهُ سُبحَانَهُ وَتَعَالَى އަންގަވައިފައިވެއެވެ.[22] \nއަދި ދަންނާށެވެ! ޖާހިލިއްޔަ ޒަމާނުގައި މުޝްރިކުން އަޅުކަންކޮށް އުޅުނު ބުދެއް ޞަފާ ފަރުބަދައިގެ މަތީގައި ހުއްޓެވެ. އެ ބުދުގެ ނަމަކީ إِسَافއެވެ. އަދި މަރްވާގެ މަތީގައި ވެސް އެ ފަދަ ބުދެއް ހުއްޓެވެ. އެ ބުދުގެ ނަމަކީ نَائِلَةއެވެ. ވުމާއެކު، ޞަފާއާއި މަރްވާއާ ދެމެދު އެބައިމީހުން ހިނގާ އިރު، ޞަފާ ފަރުބަދައަށް އަރައި އެ ތާނގައިވާ إِسَافُގައި ބީހި، މަރްވާއަށް އަރައި އެ ތާނގައިވާ نَائِلَةގައި ބީހިއުޅޭ ކަމުގައި ވިއެވެ. އެ ކަން އެހެން ހުރުމާ އެކު، އިސްލާމް ދީން އައިސް، މުސްލިމުންގެ މައްޗަށް ޙައްޖުވެ ޢުމްރާވުން ފަރްޟުކުރެއްވުމުން މުސްލިމުން ބުންޏެވެ. ”ތިމަންމެން ޞަފާއާއި މަރްވާއާ ދެމެދަކު ނުހިނގާނަމެވެ. އެހެނީ، އެ ތާނގައި ހިނގުމަކީ، ޝިރްކުގެ ޢަމަލެކެވެ. ތިމަންމެންނަށް އަމުރުކުރެއްވިގެން ވަނީ، كَعْبَةُ اللَّهِ ގެފުޅުގައި ޠަވާފުކުރުމަށެވެ.“ އެހެންކަމުން، މުސްލިމުންގެ އެ ވާހަކަތަކާ ގުޅިގެން މި އާޔަތް ބާވައިލައްވައި، ޞަފާއާއި މަރްވާއާ ދެމެދު ހިނގުން، މުސްލިމުންނަށް ޝަރްޢުކުރެއްވުނު ކަމުގައި، ރިވާވެގެންވެއެވެ.[23] ",
        "footnotes": "[22] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ وَالْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة بِالْمَمْلَكَةِ\nالْعَرَبِيَّةِ السُّعُودِيَّة\n[23] الْجَامِعُ لِأحْكَامِ الْقُرْآنِ لِلْإمَامِ الْقُرْطُبِي"
    },
    {
        "aayah_number": "159",
        "tafseer": "ހަމަކަށަވަރުން، مُحَمَّدُ ﷺގެ ރަސޫލުކަމާއި، އެ ރަސޫލާއަށް اللهُ سُبحَانَهُ وَتَعَالَى ބާވައިލެއްވި ކީރިތި ޤުރްއާނަކީ ޙައްޤު ތެދު ފޮތެއް ކަމާއި، އެ ފޮތުގައި ބަޔާންވެގެންވަނީ ޙައްޤު ތެދުމަގު ކަން، ތައުރާތާއި އިންޖީލުގެ ފައުޅުކަން ބޮޑު އާޔަތްތަކުގައި ޔަހޫދީންނާއި ނަޞާރާއިންނަށް ޓަކައި، اللهُ سُبحَانَهُ وَتَعَالَى ވަނީ ނުހަނު ސާފުކޮށް އަންގަވައި ބަޔާންކުރައްވައިފައެވެ.\nމި ކަންތައްތައް މިހެން ހުރުމާ އެކު ވެސް، އެބައިމީހުންގެ ތެރެއިން ގިނަ ޢިލްމުވެރީންނާއި، އެ ނޫން ވެސް އެތައް ބަޔަކު، مُحَمَّدُ ﷺގެ ސިފަފުޅުތަކާއި އެ ރަސޫލާގެ ރަސޫލުކަމުގެ ތެދުކަމާ ގުޅޭގޮތުން އެބައިމީހުންގެ ފޮތްތަކުގައި އައިސްފައިވާ އާޔަތްތައް މީސްތަކުންނަށް ސިއްރުކޮށް ވަންހަނާކުރިއެވެ. ދަންނާށެވެ! އެ ގޮތަށް ކަންތައް ކުރި ޔަހޫދީންނާއި ނަޞާރާއިންނަށް، اللهُ سُبحَانَهُ وَتَعَالَى ލަޢުނަތްލައްވައި، އެ إِلٰهُގެ ރަޙްމަތުން އެބައިމީހުން ބޭރުކުރައްވައި ދުރުކުރައްވާނެތެވެ. އަދި އެ إِلٰهُގެ ޚަލްޤުތަކުން ވެސް އެބައިމީހުންނަށް ލަޢުނަތްދޭނެތެވެ.[24] ",
        "footnotes": "[24] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "160",
        "tafseer": "ނަމަވެސް، ބަޔާންވެދިޔަ މީހުންގެ ތެރެއިން ބަޔަކު، ތިމަން اللهُގެ ޙަޟްރަތަށް ރުޖޫޢަވެ ތައުބާވެ، އެބައިމީހުންގެ ޢަމަލުތައް ރަނގަޅުކޮށް އިޞްލާޙުކޮށް، مُحَمَّدُ ﷺގެ ސިފަފުޅުތަކާއި އެ ރަސޫލާގެ ރަސޫލުކަމުގެ ތެދުކަމާ ގުޅޭގޮތުން އެބައިމީހުން ސިއްރުކޮށް ވަންހަނާކުރި ކަންތައްތައް ފައުޅުކޮށް ބަޔާންކޮށްފި ނަމަ، ފަހެ، އެ ފަދަ މީހުންނަކީ، ތިމަން إِلٰهُ އެބައިމީހުންގެ ތައުބާ ޤަބޫލުކުރައްވައި އެބައިމީހުންގެ ފާފަފުއްސަވައިދެއްވާނޭ މީހުންނެވެ. އަދި ހަމަކަށަވަރުން، ތިމަން إِلٰهއީ، އަޅުތަކުންގެ ތެރެއިން ތައުބާވާ މީހުންގެ ތައުބާ ޤަބޫލުކުރައްވާ، އެބައިމީހުންގެ ފާފަ ގިނަގިނައިން ފުއްސަވާ، ރަޙީމުވަންތަ إِلٰهއެވެ.[25]",
        "footnotes": "[25] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرِ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "161",
        "tafseer": "ހަމަކަށަވަރުން، އީމާންވުމަށް އިންކާރުކޮށް ދެކޮޅުހަދައި ކާފިރުވެ، ޙައްޤު ފޮރުވައި ސިއްރުކޮށް، ކާފިރުންކަމުގައިވާ ޙާލު މަރުވި މީހުންނަކީ، އެބައިމީހުންގެ މައްޗަށް، اللهُ سُبحَانَهُ وَتَعَالَىގެ ލަޢުނަތާއި، އެ إِلٰهُގެ މަލާއިކަތުންގެ ލަޢުނަތާ އަދި އެންމެހައި މީސްތަކުންގެ ލަޢުނަތް ހުރި މީހުންނެވެ. ވީމާ، އެބައިމީހުންނަކީ، اللهُ سُبحَانَهُ وَتَعَالَىގެ ރަޙްމަތުން ބޭރުކުރެއްވި ދުރުކުރެއްވިފައިވާ މީހުންނެވެ. އަދި އެ إِلٰهُގެ ރަޙްމަތުން އެބައިމީހުން ބޭރުކުރައްވައި ދުރުކުރެއްވުމަށް އެދިވަޑައިގެން މަލާއިކަތުން ދުޢާކުރައްވާނެތެވެ. އަދި އެންމެހައި މީސްތަކުން ވެސް އެބައިމީހުންނަށް ލަޢުނަތްލެއްވުމަށް އެދި ދުޢާކުރާނެތެވެ.[26]",
        "footnotes": "[26] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرِ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "162",
        "tafseer": "ބަޔާންވެދިޔަ ފަދަ ކާފިރުންނަކީ، اللهُ سُبحَانَهُ وَتَعَالَىގެ ރަޙްމަތުން ބޭރުކުރެއްވި، ދުރުކުރެއްވި، އަބަދުގެ އަބަދަށް ލަޢުނަތް ލިބިގެންވާ ޙާލު، ނަރަކައިގައި ދެމިތިބޭނޭ މީހުންނެވެ. އެބައިމީހުންގެ ކިބައިން، އެ ޢަޛާބު ކިތަންމެ ކުޑަ ހިނދުކޮޅަކަށް ވިއަސް ލުއިނުކުރެއްވޭހުއްޓެވެ. އަދި އެބައިމީހުން ކުރި ކަންތަކާ މެދު ޢުޛްރުދެންނެވުމަށް ޓަކައި، ޤިޔާމަތް ދުވަހުން އެބައިމީހުންނަކަށް ކުޑަވެސް ފުރްޞަތެއް ނުދެއްވޭހުއްޓެވެ.[27]",
        "footnotes": "[27] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "163",
        "tafseer": "އޭ މީސްތަކުންނޭވެ! ތިޔަބައިމީހުންގެ إِلٰهއަކީ އެއްކައުވަންތަ اللهُ سُبحَانَهُ وَتَعَالَىއެވެ. އެހެންކަމުން، އެ إِلٰهُގެ ޛާތުފުޅާއި، ނަންފުޅުތަކާއި، ސިފަފުޅުތަކާ އަދި، އެ إِلٰهُ ކުރައްވާ ހުރިހައި ކަމެއްގައި، އެ إِلٰهُ އެއްކައުވަންތައެވެ.\nއަދި، اللهُ سُبحَانَهُ وَتَعَالَىއީ އެއްކައުވަންތަ إِلٰهُ ކަމުގައި ވުމާ އެކު، اللهُ سُبحَانَهُ وَتَعَالَى މެނުވީ އަޅުކަންކުރުން ޙައްޤުވެގެންވާ އެހެން އެއްވެސް إِلٰهއަކު ނުވެއެވެ. ވީމާ، ޚަލްޤުތަކުން ކުރާ ހުރިހައި އަޅުކަމެއް ޚާލިޞްކުރުން ވާޖިބުވެގެންވަނީ، ހަމައެކަނި اللهُ سُبحَانَهُ وَتَعَالَىއަށެވެ. اللهُ سُبحَانَهُ وَتَعَالَىއީ، އެ إِلٰهއަށް ކިޔަމަންގަންނަ އަޅުންނަށާއި ކިޔަމަންނުގަންނަ އަޅުންނަށާ އަދި އެންމެހައި ޚަލްޤުތަކުންނަށް، ދުނިޔޭގައި ކުދިބޮޑު އެންމެހައި ނިޢުމަތްތައް ދެއްވާ، ރަޙްމާނުވަންތަ إِلٰهއެވެ. އަދި ދުނިޔޭގައި އުޅުނު އިރު އެ إِلٰهއަށް ކިޔަމަންގަތް އަޅުންނަށް، އާޚިރަތުގައި ނުހަނު އޯގާވަންތަ ރަޙީމުވަންތަ إِلٰهއެވެ.[28] \nމި އާޔަތާއި، سُورَةُ الْإِخْلاَص ބާވައިލެއްވުނު ސަބަބާ ގުޅޭ ގޮތުން ރިވާވެގެން ވެއެވެ. މުޝްރިކުންގެ ތެރެއިން ބަޔަކު، رَسُولُ اللهُ ﷺގެ އަރިހަށް ގޮސް ދެންނެވިއެވެ.\n”އޭ مُحَمَّدُ بْنُ عَبْدِ اللهއެވެ! ތިބާގެ رَبُّގެ ނަސަބުފުޅު ވިދާޅުވެދެއްވަބައްލަވާށެވެ!“ އެ ފަދައިން އެބައިމީހުން ދެންނެވުމުން، މި އާޔަތާއި سُورَةُ الْإِخْلاَص ބާވައިލެއްވުނު ކަމުގައި، އެ ދެބަފައިކަލުންނަށް اللهُ سُبحَانَهُ وَتَعَالَى ރުއްސުންލެއްވި ابنُ عَبَّاس ރިވާކުރެއްވިއެވެ.[30] އަދި މުޝްރިކުން އެ ސުވާލުކުރިއިރު، އެބައިމީހުން އަޅުކަންކޮށްއުޅޭ ތިން ސަތޭކާ ފަސްދޮޅަސް ބުދު ގެފުޅުތެރޭގައި ހުއްޓެވެ. ވުމާއެކު، ބުދަށް އަޅުކަންކުރުމަކީ ބާޠިލުކަމެއް ކަމާއި، اللهُ سُبحَانَهُ وَتَعَالَىއީ، އެއްކައުވަންތަ إِلٰهُ ކަމާއި، އަޅުކަންކުރުން ޙައްޤުވެގެންވާ އެއްވެސް އެހެން إِلٰهއަކު، اللهُ سُبحَانَهُ وَتَعَالَى މެނުވީ ނުވާކަން މި އާޔަތުގައި، اللهُ سُبحَانَهُ وَتَعَالَى ބަޔާންކުރެއްވިއެވެ.[29] ",
        "footnotes": "[28] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[30] مُسْنَدُ الْإِمَامِ أَحْمَدَ بْنِ حَنْبَل\n[29] الْجَامِعُ لِأحْكَامِ الْقُرْآنِ لِلْإمَامِ الْقُرْطُبِي"
    },
    {
        "aayah_number": "164",
        "tafseer": "ހަމަކަށަވަރުން، އުޑުތައް ހައްދަވައި އުފުއްލަވައި، އެ ތަންތަން ތަނަވަސްކުރެއްވީ، اللهُ سُبحَانَهُ وَتَعَالَىއެވެ. އަދި ބިމާއި އެ ބިމުގައިވާ ފަރުބަދަތައް ހެއްދެވީ، اللهُ سُبحَانَهُ وَتَعَالَىއެވެ. އަދި އެ ބިމުގައި އުސް ތަންތަނާއި ހަމަ ތަންތަނާއި އަޑިގުޑަންތައް ލެއްވީ، اللهُ سُبحَانَهُ وَتَعَالَىއެވެ. އަދި ކޯރުތަކާއި ކަނޑުތައް ލެއްވީ، اللهُ سُبحَانَهُ وَتَعَالَىއެވެ. އަދި ރޭގަނޑުގެ ވަގުތާއި ދުވާލުގެ ވަގުތު ކުރުވެ ދިގުވެ، އަނދިރިކަމަށް ފަހު އަލިކަން، އަލިކަމަށް ފަހު އަނދިރިކަން އަންނަ ގޮތަށް، ރޭދުވާ ތަކުރާރުކުރައްވަނީ، اللهُ سُبحَانَهُ وَتَعَالَىއެވެ.\nއަދި މީސްތަކުންނަށް ބޭނުންވާ ކާބޯތަކެއްޗާއި، އުނުފޭރާމާއި، ވިޔާފާރި މުދަލާ އަދި އެބައިމީހުންނަށް މަންފާކުރަނިވި އެ ނޫން އެހެނިހެން ތަކެއްޗައިގެން ކަނޑުގައި ދުވާ އުޅަނދުތައް ދުވަނީ، އެ إِلٰهُގެ މިންވަރުފުޅުގެ ދަށުންނެވެ. އަދި ވާރޭ ނުވެހުމުގެ ސަބަބުން، ބިން ހަނަފަސްވެ ވިނަތަކާއި ގަސްތައް މަރުވެ ހިކިފައި ވަނިކޮށް، އުޑުގެ ވިލާތަކުން ވެއްސަވާ ވާރޭގެ ސަބަބުން، ބިންގަނޑު ދިރި، ގަސްތައް ފަޅައި ދަނޑުތައް ހެދި، ނުހަނު ރިވެތި ފެހިކުލައިގެ ދަނޑުތަކަކަށް އެ ބިން ބަދަލުކުރައްވަނީ، اللهُ سُبحَانَهُ وَتَعَالَىއެވެ. އަދި ތަފާތު ބާވަތްބާވަތުގެ ޖަނަވާރުތަކާއި، ފަނިފަކުސައާއި، އެ ނޫން ވެސް، އެންމެހައި ދިރޭ ތަކެތި އުފައްދަވައި ބިމުގެ ކަންކޮޅުތަކުގައި އެ ތަކެތި ލައްވައި ފަތުރުއްވަނީ، އެ إِلٰهއެވެ.\nއަދި ޚަލްޤުތަކުންނަށް ދެއްވާ ނިޢުމަތެއްގެ ގޮތުގައި، އެކިފަހަރު އެކިދިމަދިމާއިން ވައިޖެހޭގޮތް މެދުވެރިކުރައްވަނީ، އެ إِلٰهއެވެ. އަދި އުޑާއި ބިމާ ދެމެދު އެގޮތްމިގޮތަށް ހިނގަނިވި ގޮތުގައި ކިޔަމަންކުރެއްވިގެންވާ ވިލާތައް ލައްވަނީ އެ إِلٰهއެވެ. ފަހެ، މި ހުރިހައި ކަމެއްގައިމެ، اللهُ سُبحَانَهُ وَتَعَالَىގެ އަޅުތަކުންނަށް، އެ إِلٰهُ ދެއްވާ ގިނަގުނަ ނިޢުމަތްތަކުގެ މައްޗަށް ދަލީލުކުރާ ހެކިތައް ވެއެވެ. އަދި މިއިން ކޮންމެ ކަމެއްގައިމެ، اللهُ سُبحَانَهُ وَتَعَالَىގެ އެއްކައުވަންތަކަމުގެ މައްޗަށް ދަލީލުކުރާ ޙުއްޖަތްތަކާއި ހެކިތައް ވުމާ އެކު، މި ކަންކަން ހިނގާ ގޮތާ މެދު ވިސްނައިފިކުރުކޮށް، އެ إِلٰهُ ދެއްވި ބުއްދީގެ ބޭނުން ހެޔޮގޮތުގައި ހިފާ ބަޔަކަށް، اللهُ سُبحَانَهُ وَتَعَالَى ވޮޑިގެންވާކަމާއި، އެ إِلٰهُގެ އެއްކައުވަންތަކަން ޔަޤީންވަނިވި ސާފު ހެކިތައް ވާކަން ކަށަވަރެވެ. ވީމާ، ޚަލްޤުތަކުން ކުރާ ހުރިހައި އަޅުކަމެއް ކުރުން ވާޖިބުވެގެންވަނީ، ހަމައެކަނި އެ إِلٰهއަށް ކަން ކަށަވަރެވެ.[31] ",
        "footnotes": "[31] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "165",
        "tafseer": "އަދި އިސްވެދިޔަ އާޔަތުގައި، اللهُ سُبحَانَهُ وَتَعَالَى ބަޔާންކުރެއްވި ހެކިތަކާއި ދަލީލުތައް، ރެއާއި ދުވާލު މީސްތަކުންނަށް ފެންނަމުންދާއިރު ވެސް، اللهُ سُبحَانَهُ وَتَعَالَى ފިޔަވައި ބުދުތަކާއި އެ ނޫން ވެސް އެކިއެކި މަޚްލޫޤުންނަށް އަޅުކަންކޮށް، އެ ފަރާތްތަކާއި ތަކެއްޗަކީ، اللهُ سُبحَانَهُ وَتَعَالَىއާ އެއްފަދަ ފަރާތްތަކާއި ތަކެތި ކަމުގައި ބަލައި، އެ ގޮތް ޤަބޫލުކޮށް، އެއީ، اللهُ سُبحَانَهُ وَتَعَالَىއަށްވާ ބައިވެރީން ކަމުގައި ބުނެ ޝިރްކުކުރާ ގިނަ ބަޔަކު މީސްތަކުންގެ ތެރޭގައި ވެއެވެ.\nއަދި اللهُ سُبحَانَهُ وَتَعَالَى ފިޔަވައި އެހެނިހެން ފަރާތްތަކަށް އަޅުކަންކުރާ މީހުން، އެބައިމީހުން އެ އަޅުކަންކުރާ ފަރާތްތަކަށް މާތްކޮށް ހިތައި ކިޔަމަންތެރިވެ ލޯބިކުރަނީ، اللهُ سُبحَانَهُ وَتَعَالَى ދެކެ އެބައިމީހުން ލޯބިވާ ފަދައިން މެއެވެ. ނަމަވެސް، ކާފިރުންގެ ބާޠިލު އިލާހުންތައް ދެކެ އެބައިމީހުން ލޯބިވާ ވަރަށް ވުރެން، اللهُ سُبحَانَهُ وَتَعَالَى ދެކެ މުއުމިނުން ލޯބިވާލެއް މާ ބޮޑެވެ. އެހެނީ، މުއުމިނުން، اللهُ سُبحَانَهُ وَتَعَالَى ދެކެ ވާލޯބި، އެބައިމީހުން ޚާލިޞްކުރަނީ، ހަމައެކަނި އެ إِلٰهއަށެވެ. އެއާ ޚިލާފަށް، މުޝްރިކުންގެ އިލާހުންތައް ދެކެ އެބައިމީހުންވާ ލޯބީގައި އެބައިމީހުން އަޅުކަންކުރާ ހުރިހައި ފަރާތެއް ހިމަނައެވެ. ދަންނާށެވެ! اللهُ سُبحَانَهُ وَتَعَالَى ފިޔަވައި އެހެން އެއްވެސް ފަރާތަކަށް އަޅުކަންކުރުން ޙައްޤުވެގެނެއް ނުވެއެވެ.\nއަދި ދުނިޔޭގެ ދިރިއުޅުމުގައި، اللهُ سُبحَانَهُ وَتَعَالَىއާއި އެހެނިހެން ފަރާތްތައް ބައިވެރިކޮށް ޝިރްކުކޮށް، އަމިއްލަ ނަފްސަށް އަނިޔާވެރިވި މީހުންނަށް، އާޚިރަތް ދުވަހުން ލިބޭނޭ ޢަޛާބާއި ޖެހޭނޭ ދަތި ޙާލު އެބައިމީހުންނަށް ފެންނަ ހިނދު، ހުރިހައި ވެރިކަމަކާއި ބާރެއް މިލްކުވެގެންވަނީ، ހަމައެކަނި، اللهُ سُبحَانَهُ وَتَعَالَىއަށް ކަމާ އަދި ހަމަކަށަވަރުން، اللهُ سُبحَانَهُ وَتَعَالَىއީ ގަދަފަދަވެގެންވާ ޢަޛާބުގެ ވެރި إِلٰهُ ކަން، އެބައިމީހުންނަށް އެނގި ޔަޤީންވެ ޤަބޫލުކުރާނެއެވެ. އަދި ދުނިޔޭގައި އުޅުނު އިރު، މުޝްރިކުންނަށް އެ ކަންކަން ޔަޤީންކުރެވުނު ނަމަ، އެ إِلٰهއާ އެއްވެސް އެއްޗެއް ބައިވެރިކޮށް ޝިރްކުކޮށެއް އެބައިމީހުންނެއް ނޫޅުނީހެވެ. އަދި ހަމަކަށަވަރުން، އާޚިރަތް ދުވަހުން، މުޝްރިކުންނަށް ޢަޛާބުދެއްވޭނޭ ވާހަކަ އައިސްފައިވާ ބަސްފުޅުތަކުގައި ވަނީ މުޅީން ވެސް ޙައްޤު ތެެދެވެ.\nއަދި އެ ދުވަހުން އެބައިމީހުންނަށް ޢަޛާބުދެއްވޭނޭ ކަން، ދުނިޔޭގައި އުޅުނު އިރު އެބައިމީހުންނަށް ޤަބޫލުކުރެވުނު ނަމަ، اللهُ سُبحَانَهُ وَتَعَالَى ފިޔަވައި އެހެން އެއްވެސް ފަރާތަކަށް އެބައިމީހުން އަޅުކަމެއް ނުކުރީހެވެ.[32] ",
        "footnotes": "[32] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرِ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "166",
        "tafseer": "ދަންނާށެވެ! މުޝްރިކުންނަށް ލިބޭ ގަދަފަދަ ޢަޛާބު، އާޚިރަތް ދުވަހުން އެބައިމީހުންގެ ހަމަ ލޮލަށް ފެންނަ ހިނދު، اللهُ سُبحَانَهُ وَتَعَالَىއަށް ޝިރްކުކުރުމުގައި، މީސްތަކުން އެ ބަޔަކާ ތަބާވެ އުޅުނު އިސް ވެރީން، އެބައިމީހުންނާ ތަބާވެ އުޅުނު އެންމެހައި މީސްތަކުންގެ ކިބައިން ބަރީއަވެގަންނާނެތެވެ. އަދި އެ ފަދަ އިސްވެރީން ބުނާނެތެވެ. اللهُ سُبحَانَهُ وَتَعَالَىއަށް ޝިރްކުކުރުމުގައި، އަހުރެމެންނާ ތަބާވެ އުޅުނު މީހުންނާއި އަހުރެމެންނަކާ އެއްވެސް ގުޅުމެއްނެތެވެ. އަދި އާޚިރަތް ދުވަހުގެ ޢަޛާބު، އެ ދެބައި މީހުންނަށް ފެންނަ ހިނދު، ދުނިޔޭގައި އުޅުނު އިރު، اللهُ سُبحَانَهُ وَتَعَالَى އަށް ޝިރްކުކޮށް، އެ إِلٰهُގެ އަމުރުފުޅުތަކާ ޚިލާފަށް އުޅުމުގައި، އެ ދެބައިމީހުންގެ ދެމެދުގައި ހުރި އެންމެހައި ގުޅުންތައް މުޅީން ކެނޑިދާނެތެވެ. އަދި އެ ދުވަހުގެ ޢަޛާބުން މިންޖުވަނިވި ހުރިހައި ސަބަބަކާއި ވަސީލަތެއް ވެސް، އެ ދެބައިމީހުންގެ ކިބައިން ކެނޑިގެން ހިނގައިދާނެތެވެ.[33]",
        "footnotes": "[33] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرِ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "167",
        "tafseer": "އަދި ދުނިޔޭގައި އުޅުނު އިރު، އެބައިމީހުންގެ ވެރީންނާއި ބޮޑުންނާ ތަބާވެ، اللهُ سُبحَانَهُ وَتَعَالَىއާ އެހެނިހެން ފަރާތްތައް ބައިވެރިކޮށް ޝިރްކުކޮށް އުޅުނު މުޝްރިކުން ޤިޔާމަތް ދުވަހުން ބުނާނެތެވެ. ”ދުނިޔެއަށް އެނބުރިދިއުމުގެ ފުރްޞަތެއް ތިމަންމެންނަށް ލިބޭނޭ ނަމަ، ތިމަންމެން ތަބާވެ އުޅުނު ބޮޑުންނާއި ވެރީން މިއަދު ތިމަންމެންގެ ކިބައިން ބަރީއަވެގަތް ކަން އިޢުލާނުކުރި ފަދައިން، ތިމަންމެން ވެސް އެބައިމީހުންގެ ކިބައިން ބަރީއަވެގެންވާ ކަން އިޢުލާނުކުރާނަމެވެ.“ އަދި މުޝްރިކުންނަށް ދެއްވޭ ގަދަފަދަ ޢަޛާބު، ޤިޔާމަތް ދުވަހުން އެބައިމީހުންނަށް، اللهُ سُبحَانَهُ وَتَعَالَى ދައްކަވާ ފަދައިން، ދުނިޔޭގައި އެބައިމީހުން ކުޅަ ބާޠިލު ޢަމަލުތަކަކީ، އެބައިމީހުންގެ މައްޗަށް ހުރި އިންތިހާ ދަރަޖައިގެ ހިތާމަތަކެއް ކަމުގައި، ހަމަ އެ ދުވަހު އެބައިމީހުންނަށް ދައްކަވާނެތެވެ. އަދި ފަހަރެއްގައި ވެސް ނަރަކައިން ނުކުންނާނޭ ބަޔަކު ކަމުގައި އެބައިމީހުން ނުވެތެވެ.[34]",
        "footnotes": "[34] الْمُخْتَصَرُ فِي التَّفْسِير مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ\nبِالْمَمْلَكَة الْعَرَبِيَّةِ السُّعُودِيَّة"
    },
    {
        "aayah_number": "168",
        "tafseer": "އޭ މީސްތަކުންނޭވެ! ތިޔަބައިމީހުންނަށް ޓަކައި، اللهُ سُبحَانَهُ وَتَعَالَى ބިމުގައި ލައްވައިފައިވާ ޖަނަވާރުތަކާއި، ގަސްގަހާގެއްސާއި، ފަތްޕިލާވެލީގެ ތެރެއިން ޙަލާލު ރަނގަޅު ތަކެތި، ތިޔަބައިމީހުން ޙަލާލު ރަނގަޅު ގޮތުގައި ހޯދައި، އެ ތަކެތި ތިޔަބައިމީހުން ކައިބޮއިއުޅޭށެވެ! އެހެނީ ހަމަކަށަވަރުން، ތިޔަބައިމީހުންނަށް ޓަކައި، ޙަލާލު ތަކެތި ކަމުގައި، އެ إِلٰهُ ލެއްވި ތަކެއްޗަކީ، އެ ތަކެތީގައި އެއްވެސް ގެއްލުމެއް އަދި ނަޖިސްކަމެއް ވިއަސް ނެތް ފައިދާހުރި ރަނގަޅު ޠާހިރު ތަކެއްޗެވެ.\nއަދި ތިޔަބައިމީހުން ޝައިޠާނާގެ ވަސްވާސްތަކަށް ހެއްލި، ތިޔަބައިމީހުންކުރާ ޢަމަލުތަކާއި، ތިޔަބައިމީހުންގެ ކެއިން ބުއިމަށާއި، އެ ނޫން ކަންކަމަށް ބޭނުންކުރާ ތަކެތީގެ ތެރޭގައި ހިމެނޭ ޙަރާމް ބައެއް ތަކެތި އަމިއްލައަށް ޙަލާލުކޮށް، އަދި އެ ތަކެތީގެ ތެރޭގައި ހިމެނޭ ޙަލާލު ބައެއް ތަކެތި އަމިއްލައަށް ޙަރާމްކޮށް، اللهُ سُبحَانَهُ وَتَعَالَىއަށް އުރެދި ނުކިޔަމަންތެރިނުވާށެވެ! އަދި ޝައިޠާނާ ދައްކާ މަގުން ހިނގައި، ބިދްޢަތަކަށާއި ޝިރްކުގެ ޢަމަލުތަކަށް އަރައިގަނެ، ޝައިޠާނާގެ ފިޔަވަޅުތަކަށް ތިޔަބައިމީހުން ތަބާނުވާށެވެ! އެހެނީ ހަމަކަށަވަރުން، އެ ޝައިޠާނާއަކީ ތިޔަބައިމީހުންނަށް ޓަކައި ހުރި، ފައުޅުވެ ބަޔާންވެގެންވާ ޢަދާވާތްތެރިއެކެވެ. ފަހެ ހަމަކަށަވަރުން، އެއްވެސް ބުއްދިވެރިއަކު، ތިމާއަށް ގެއްލުންދީ ތިމާ މަގުފުރައްދާން ގަދައަޅައި މަސައްކަތްކުރާ ޢަދާވާތްތެރި އެއްވެސް ފަރާތެއްގެ ބަސްއަހައި، އެ ފަދަ ފަރާތަކާ ތަބާއެއް ނުވާނެއެވެ.[35] ",
        "footnotes": "[35] الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ\nبِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "169",
        "tafseer": "ހަމަކަށަވަރުން، ޝައިޠާނާ ތިޔަބައިމީހުންނަށް އަމުރުކުރަނީ، ނުބައި ކަންތައްތަކަށާއި، ހުތުރުކަން ބޮޑު ފާޙިޝު ޢަމަލުތަކަށާއި، ފާފަތަކަށް އަރައިގަތުމަށެވެ. އަދި اللهُ سُبحَانَهُ وَتَعَالَى ބާވައިލައްވައިފައި ނުވާ ތަކެއްޗަކީ، އެ إِلٰهُ ބާވައިލެއްވި ތަކެތި ކަމުގައި ބުނެ، ދޮގުހެދުމަށް ވެސް ޝައިޠާނާ ތިޔަބައިމީހުންނަށް އަމުރުކުރެއެވެ. އަދި اللهُ سُبحَانَهُ وَتَعَالَىގެ ރަސޫލުންނަށް އެ إِلٰهُ ބާވައިލެއްވި ޝަރީޢަތުގައި، އެ إِلٰهُ ޙަލާލުކުރައްވައިފައިވާ ބައެއް ތަކެތި ތިޔަބައިމީހުން ޙަރާމްކުރަމުއެވެ. އަދި އެ إِلٰهُ ބާވައިލެއްވި ޝަރީޢަތުގައި، އެ إِلٰهُ ޙަރާމްކުރައްވައިފައިވާ ބައެއް ތަކެތި ތިޔަބައިމީހުން ޙަލާލުކުރަމުއެވެ.\nއެއީ، އެ ކަންކަން ހުއްދަކުރާ އެއްވެސް ޝަރްޢީ ދަލީލެއް، ޢިލްމެއް، ތިޔަބައިމީހުންނަށް ލިބިފައި ނެތި ތިބެގެންނެވެ.[36] ",
        "footnotes": "[36] الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَة\nالْعَرَبِيَّةِ السُّعُودِيَّة"
    },
    {
        "aayah_number": "170",
        "tafseer": "އަދި اللهُ سُبحَانَهُ وَتَعَالَى ބާވައިލެއްވި ކީރިތި ޤުރްއާނުގައި އަންގަވައިފައިވާ އެންގެވުންތަކަށް ތަބާވެ، އެ ފޮތުގައިވާ އެންގެވުންތަކުން ހިދާޔަތު ލިބިގަނެ، އެ އެންގެވުންތަކުގެ އަލީގައި ތިޔަބައިމީހުން ހިނގާށެވެ! މި ފަދައިން، މަގުފުރެދިފައިވާ މީހުންގެ ގާތުގައި، ތެދުވެރި އިޚްލާޞްތެރިމުއުމިނުން ބުނެފި ނަމަ، މަގުފުރެދިފައިވާ މީހުންގެ ގޮތަކީ، މުއުމިނުންގެ ނަސޭހަތް ޤަބޫލުނުކޮށް އެބައިމީހުންގެ ކާބަފައިން އުޅުނުގޮތަށް ޝިރްކުކުރުންމަތީ ދެމިތިބުމެވެ.\nއަދި ދެކޮޅުވެރިކަން ފައުޅުކުރާ ޙާލު، އެ ފަދަ މުޝްރިކުން މުއުމިނުންނަށް ބުނެތެވެ. ”އަހުރެމެން ތިޔަބައިމީހުންގެ ދީނަކަށް ތަބާއެއްނުވާނަމެވެ. އަދި ކިއެއްތަ! އަހުރެމެން ތަބާވާނީ، އަހުރެމެންގެ ކާބަފައިން އެ ގޮތެއްގެ މަތީގައި ވަނިކޮށް އަހުރެމެންނަށް ފެނުނު ގޮތަށެވެ. އަހުރެމެން ޤަބޫލުކުރާނީ އަހުރެމެންގެ ކާބަފައިންގެ ޢަޤީދާއެވެ. އަހުރެމެން ތަޤްލީދުކުރާނީ އަހުރެމެންގެ ކާބަފައިންނަށެވެ.“ މި ފަދައިން ބުނެ، މަގުފުރެދިފައިވާ މީހުން އެބައިމީހުންގެ ކާބަފައިންނާ އެ ތަބާވަނީ، މަގުފުރެދުމުން ދުރުވެވޭ ފަދަ ބުއްދިއެއް ލިބިފައިނުވާ ބަޔަކުކަމުގައި އެބައިމީހުންގެ ކާބަފައިން ވިއަސްހެއްޔެވެ؟\nއަދި اللهُ سُبحَانَهُ وَتَعَالَىގެ ޙަޟްރަތުން އައިސްފައިވާ ތެދު މަގު އެދޭ ބަޔަކު ކަމުގައި އެ ކާބަފައިން ނުވިއަސްހެއްޔެވެ؟[37] ",
        "footnotes": "[37] الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ\nبِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "171",
        "tafseer": "އަދި އީމާންކަމަށާއި ތެދުމަގަށް ގޮވާމީހާއާއި އޭނާގެ ގޮވުމަށް އިންކާރުކޮށް ކާފިރުވާ މީހުންގެ މިސާލަކީ، ގެރި ބަކަރި ޖަމަލު ފަދަ ނަޢަމްސޫފިތަކަށް ދުރުންނާއި ގާތުން ގޮވައި، އެ ތަކެތި ބިރުގަންނަވަން މަސައްކަތްކުރާ، ގެރި ބަކަރި ޖަމަލު ގެންގުޅޭ މީހެއްގެ މިސާލެވެ. އެހެނީ، އެ ތަކެތި ގެންގުޅޭ މީހާ، ހަރުއަޑުން އެ ތަކެއްޗަށް ގޮވައި އެ ތަކެތި ބިރުގެންނެވި ކަމުގައި ވިއަސް، އޭނާ ގޮވާ އަޑު ފިޔަވައި އެހެން އެއްވެސް އަޑެއް އެ ތަކެއްޗަކަށް ނުއިވެއެވެ. އަދި އެ އަޑު އިވުމުން، އެއްވެސް އެއްޗެއް ވިސްނި، އެ ކަމުން އެ ތަކެއްޗަށް ކުރާ އެއްވެސް ފައިދާއެއް ނޯވެއެވެ. ހަމަ އެ ފަދައިންމެ، ކާފިރުންނަކީ، ކަންފަތަށް އިވުނު ކަމުގައި ވިއަސް،\nޙައްޤު ބަސް އެހުމުގައި ބީރުވެފައިވާ، ވާހަކަދައްކައި އުޅުނުކަމުގައި ވިއަސް، ޙައްޤު ބަސް ބުނުމުގައި މަންމަންވެފައިވާ، ޙައްޤަކީ ކޮބައިކަން އެނގެނިވި ދަލީލުތަކާއި ހެކިތައް ފެނުނުކަމުގައި ވިއަސް، ޙައްޤަކީ ކޮބައިކަން ދުށުމުގައި ކަނުވެފައިވާ ބަޔެކެވެ. ފަހެ އެބައިމީހުންނަކީ، ވިސްނައި ބުއްދިކޮށް އުޅޭ ބަޔަކު ނޫނެވެ. އެހެންކަމުން، ދެ ދުނިޔޭގެ ބާއްޖަވެރިކަން ލިބެނިވި މަގު އެބައިމީހުންނަކަށް ނުވިސްނެއެވެ. ވީމާ، އެންމެހައި ހެޔޮކަމަކުން އެބައިމީހުން އެ ވަނީ މަޙްރޫމުވެފައެވެ.[38] ",
        "footnotes": "[38] الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ\nالْعَرَبِيَّةِ السُّعُودِيَّة"
    },
    {
        "aayah_number": "172",
        "tafseer": "އޭ اللهُ سُبحَانَهُ وَتَعَالَىގެ އެއްކައުވަންތަކަން ތެދުކޮށް ޤަބޫލުކޮށް، އެ إِلٰهُގެ ރަސޫލާއާ ތަބާވެގެންވާ މުއުމިނުންނޭވެ! ތިމަން إِلٰهُ، ތިޔަބައިމީހުންނަށް ދެއްވި ރަނގަޅު ޙަލާލު ތަކެތީން ތިޔަބައިމީހުން ކައިބޮއި އުޅޭށެވެ! އަދި ޙަލާލު ރަނގަޅު ކާބޯތަކެތި އަމިއްލައަށް ޙަރާމްކޮށް، ޙަރާމް ނުރަނގަޅު ކާބޯތަކެތި އަމިއްލައަށް ޙަލާލުކުރާ ކާފިރުން ފަދައިން ތިޔަބައިމީހުން ނުވާށެވެ! އަދި ތިޔަބައިމީހުންނީ، އިޚްލާޞްތެރިކަމާ އެކު، اللهُ سُبحَانَهُ وَتَعَالَىއަށް އަޅުކަންކުރާ ބަޔަކު ކަމުގައި ވަނީ ނަމަ، ތިއަބައިމީހުންނަށް، އެ إِلٰهُ ދެއްވައިފައިވާ\nގިނަގުނަ ނިޢުމަތްތަކަށް ޓަކައި، ތިޔަބައިމީހުންގެ ހިތުންނާއި، ދުލުންނާއި، ގުނަވަންތަކުން، އެ إِلٰهއަށް ތިޔަބައިމީހުން ޝުކްރުއަދާކުރާށެވެ![39] ",
        "footnotes": "[39] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "173",
        "tafseer": "ހަމަކަށަވަރުން، ތިޔަބައިމީހުންގެ މައްޗަށް، اللهُ سُبحَانَهُ وَتَعَالَى ޙަރާމްކުރެއްވީ ތިޔަބައިމީހުންނަށް ގެއްލުންހުރި ތަކެއްޗެވެ. އެއީ، މުޅަ ތަކެއްޗާއި، ލެއާއި، އޫރުމަހާއި، اللهُ سُبحَانَهُ وَتَعَالَىގެ ނަންފުޅު ނޫން އެހެން ފަރާތެއްގެ ނަންގަނެ ކަތިލެވޭ ކޮންމެ އެއްޗެކެވެ. ނަމަވެސް، ފުރާނަ ސަލާމާތްކުރުމަށް ޓަކައި، اللهُ سُبحَانَهُ وَتَعَالَى ޙަރާމްކުރެއްވި ތަކެތީގެ ތެރެއިން އެއްޗެއް ކެއުމަށް ނުވަތަ ބުއިމަށް މީހަކަށް މަޖްބޫރުވެއްޖެ ޙާލަތެއްގައި، ހަމައެކަނި އެ މީހެއްގެ ފުރާނަ ސަލާމަތްކުރެވޭ މިންވަރަށް ކެއުމާއި ބުއިން، اللهُ سُبحَانَهُ وَتَعَالَى މުސްލިމުންނަށް ހުއްދަކުރައްވައިފައި ވެއެވެ. އެއީ، އެ إِلٰهُގެ އޯގާވަންތަކަމެވެ.\nވީމާ، ނުކިޔަމަންތެރި ކަމެއް އަދި ހައްދުފަހަނަޅައި ދިއުމެއް ވެސް ނެތި، އެ إِلٰهُ ޙަރާމްކުރެއްވި އެއްޗަކުން ތިމާގެ ފުރާނަ ސަލާމަތްކުރެވޭ މިންވަރުގެ އެތިކޮޅެއް ބޭނުންކުރުމަކީ، އެ ބޭނުންކުރާ މީހާ ފާފަވެރިވާނޭ ކަމެއްނޫނެވެ. ހަމަކަށަވަރުން، اللهُ سُبحَانَهُ وَتَعَالَىއީ، އެ إِلٰهُގެ އަޅުތަކުންގެ ފާފަ ގިނަގިނައިން ފުއްސަވާ، އެބައިމީހުންނަށް ނުހަނު އޯގާވަންތަ ރަޙީމުވަންތަ إِلٰهއެވެ.[40] \nދަންނާށެވެ! ނަޢަމްސޫފީގެ ތެރެއިން ވިއަސް، ޝަރްޢީ އުޞޫލުތަކާ އެއްގޮތްވާ ގޮތުގެ މަތީން ކަތިލެވިފައިނުވާ ކޮންމެ އެއްޗެއް ހިމެނޭނީ މުޅަ ތަކެތީގެ ތެރެއިންނެވެ.",
        "footnotes": "[40] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "174",
        "tafseer": "ހަމަކަށަވަރުން، اللهُ سُبحَانَهُ وَتَعَالَى ބާވައިލެއްވި ތައުރާތާއި އިންޖީލުގައި، އެ إِلٰهُ ބަޔާންކުރައްވައިފައިވާ ޙައްޤު ވާހަކަތަކާއި، مُحَمَّدُ ﷺ ގެ ސިފަފުޅުތައް ސިއްރުކޮށް ވަންހަނާކޮށް، އެ ފޮތްތަކުގައިވާ އާޔަތްތައް ކުޑަ އަގަކަށް ވިއްކާ ނުވަތަ ގަންނަ ޔަހޫދީންނާއި، ނަޞާރައިންނާއި، އެ ނޫން ވެސް އެ ފަދަ ކޮންމެ ބަޔަކީ، އަލިފާން ނޫން އެހެން އެއްޗަކުން އެބައިމީހުންގެ ބަނޑު ފުރާ ބަޔަކު ނޫނެވެ. އަދި ޤިޔާމަތް ދުވަހުން، ކޯފާގެ ބަސްފުޅު ނޫން އެހެން ބަސްފުޅެއް، اللهُ سُبحَانَهُ وَتَعَالَى އެ ފަދަ މީހުންނަކަށް ވަޙީއެއް ނުކުރައްވާނެތެވެ. އަދި ކުފުރުވެރިކަމާއި ފާފަތަކުގެ ނުބައިކަމުން، اللهُ سُبحَانَهُ وَتَعَالَى އެބައިމީހުން ޠާހިރެއް ނުކުރައްވާނެތެވެ.އަދި އެބައިމީހުންނަށް ހުރީ ގަދަފަދަ ވޭންދެނިވި ޢަޛާބެވެ.\nދަންނާށެވެ! ފަނާވެދަނިވި ދުނިޔޭގެ ވެރިކަމާއި، ޖާހާއި، މުދަލުގެ ބޭނުމުގައި އެ ފަދަ ޢަމަލުކުރާ ކޮންމެ މީހަކުމެ، ކައި ބަނޑަށް އެ އަޅަނީ ޙަރާމް ތަކެތި ފިޔަވައި އެހެން އެއްވެސް އެއްޗެއް ނޫނެވެ. އެ ކަމުގެ ސަބަބުން، ނަރަކައަށް ވަންނާން އެބައިމީހުންނަށް ޖެހޭނެތެވެ. އަދި އެ ތާނގައި އަލިފާން ނޫން އެހެން އެއްޗެއް ކައި، އެބައިމީހުންގެ ބަނޑަކަށް ނާޅާނެތެވެ.[41] ",
        "footnotes": "[41] الْمُخْتَصَرُ فِي التَّفْسِير مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ\nبِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "175",
        "tafseer": "އިސްވެދިޔަ އާޔަތުގައި ބަޔާންވެދިޔަ ފަދައިން، ތެދުމަގު ދައްކައިދެނިވި ޙައްޤު ޢިލްމު ފޮރުވައި ވަންހަނާކުރާ މީހުންނަކީ، ހިދާޔަތުގެ ބަދަލުގައި މަގުފުރެދުން ގަނެ، ކުފްރުވެރިކަން އިޚްތިޔާރުކުރާ މީހުންނެވެ. ފާފަފުއްސެވުމުގެ ބަދަލުގައި ނަރަކަވަންތަ ވެރީންގެ ޢަމަލުތައްކޮށް، اللهُ سُبحَانَهُ وَتَعَالَىގެ ޢަޛާބު ގަނެ، ނަރަކައިގެ ޢަޛާބަށް ހުށަހޮޅިގަތް މީހުންނެވެ. ފަހެ، ޖަހަންނަމައިގެ އަލިފާނާއި އެ ތާނގެ ޢަޛާބުގައި ދެމިތިބުމަށް އެބައިމީހުންނަށް ކެތްކުރެވޭނީ ވެސް ކިހިނަކުންހެއްޔެވެ! ކެތްނުކޮށް ދާނީ ވެސް ކޮންތަނަކަށްހެއްޔެވެ! اللهُ سُبحَانَهُ وَتَعَالَى ދެއްވައިފާނޭ ޢަޛާބަކަށް އެއްވެސް ފަރުވާލެއް ނެތި އެބައިމީހުން އުޅޭ ކަހަލައެވެ. ވީމާ، ނަރަކަ ފިޔަވައި އެހެން ތަނެއް އެބައިމީހުންނަށް ޙައްޤުވެގެން ވޭހެއްޔެވެ! އަދި اللهُ سُبحَانَهُ وَتَعَالَى ދެއްވައިފާނޭ ޢަޛާބަކަށް އެއްވެސް ޖެހިލުމެއްނެތި، ޙައްޤުފޮރުވައި ވަންހަނާކުރުމަށް އެބައިމީހުންނަށް ކެރުނުކަމާ މެދު އަޖައިބެއް ފަހެ ނުވޭހެއްޔެވެ!\nދަންނާށެވެ! މި އާޔަތުން އެނގި ފައުޅުވަނީ ޙައްޤުފޮރުވައި ވަންހަނާކުރާ މީހުންނަށް ނަރަކައިގައި ހުރި ނިކަމެތިކަމާއި ޢަޛާބުގެ ބޮޑުކަމެވެ.[42] \nދަންނާށެވެ! އިސްވެދިޔަ ދެ އާޔަތް ބާވައިލެއްވުނީ ޔަހޫދީންގެ ބައެއް ޢިލްމުވެރީންނާއި އެބައިމީހުންގެ ތެރޭގައި ތިބި ބައެއް އިސްމީހުންނާ ބެހޭ ގޮތުން ކަމުގައި ރިވާވެގެން ވެއެވެ. އެހެނީ، مُحَمَّدُ ﷺ ރަސޫލުކަމައިގެން ފޮނުއްވޭނެ ވާހަކައާއި އެ ރަސޫލާގެ ސިފަފުޅުތައް، اللهُ سُبحَانَهُ وَتَعَالَى ތައުރާތުގައި ބަޔާންކުރައްވައި ފައުޅުކުރައްވައިފައި ވުމާ އެކު ވެސް، އެބައިމީހުން އެ ކަންތައްތައް ވަންހަނާކޮށް ސިއްރުކޮށް، އެ ކަމުގެ މައްޗަށް އަގު ހިފައި އުޅުނު ކަމުގައި ވިއެވެ. އެ ކަން ހިނގި ގޮތަކީ، ޔަހޫދީންގެ ބޮޑުންގެ ތެރެއިން، كَعْبُ بْنُ الْأَشْرَف އާއި، مَالِكُ بْنُ الصَّيْف އާއި، حُيَيُّ بْنُ أَخْطَب ފަދަ ބޮޑުންނާ ތަބާވެ، އެބައިމީހުންގެ ބަސްއަހައި އުޅޭ ޔަހޫދީންގެ ޢާންމު މީހުންގެ އަތުން، އެ ބޮޑުންގެ މީހުން ހަދިޔާތައް ލިބިގަނެ، އެ ފަދަ ޙަރާމް ތަކެތީގެ ބޭނުންކޮށް އުޅުމެވެ. އެ ކަންތައްތައް އެ ގޮތަށް ހިނގަމުން ދަނިކޮށް، مُحَمَّدُ ﷺ ރަސޫލުކަމައިގެން ފޮނުއްވުމުން، އެ ރަސޫލާއާއި އެ ރަސޫލާ ގެންވި ޝަރީޢަތުގެ ތެދުކަން މީސްތަކުންނަށް އެނގިއްޖެ ނަމަ، އެބައިމީހުންނަށް ލިބެމުންދިޔަ ހަދިޔާތައް ލިބުން ހުއްޓިދާނޭ ކަމާމެދު ބިރުގަނެ، ކީރިތި ރަސޫލާއާއި، އެ ރަސޫލާއަށް ދެއްވުނު ޝަރީޢާތާ ބެހޭ ގޮތުން ތައުރާތުގައި އައިސްފައިވާ ވާހަކަތައް މީސްތަކުންނަށް ކިޔައިނުދީ، އެ ވާހަކަތައް ސިއްރުކޮށް ވަންހަނާކުރިއެވެ. ވުމާއެކު، އެބައިމީހުން އެ ކުރި ކަންތައްތަކާ ބެހޭ ގޮތުން މި އާޔަތް ބާވައިލެއްވުނެވެ.[43] ",
        "footnotes": "[42] الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ\nبِالْمَمْلَكَةِ الْعَرَبِيَّةِ السُّعُودِيَّة\n[43] الْجَامِعُ لِأحْكَامِ الْقُرْآنِ لِلْإمِامِ الْقُرْطُبِي وَالتَّفْسِيرُ الْكَبِيرُ مَفَاتِيحُ الْغَيبِ لِلْإمَامِ فَخْر الدِّينِ الرَّازِي"
    },
    {
        "aayah_number": "176",
        "tafseer": "ޙައްޤު ފޮރުވައި ވަންހަނާކުރާ މީހުންނަށް އެ ފަދަ ޢަޛާބު ޙައްޤުވި ސަބަބަކީ، اللهُ سُبحَانَهُ وَتَعَالَى ފޮނުއްވި ރަސޫލުންނަށް އެ إِلٰهُ ބާވައިލެއްވި ފޮތްތަކުގައި ވަނީ ފައުޅުވެ ބަޔާންވެގެންވާ ޙައްޤު ދީން ކަމުގައި ވުމާއެކު ވެސް، އެ ރަސޫލުންނާއި އެ ރަސޫލުންނަށް ބާވައިލެއްވި ފޮތްތައް ދޮގުކޮށް އިންކާރުކޮށް ކާފިރުވެ، އެ ފޮތްތަކުގައިވާ ޙައްޤު ބަސްފުޅުތައް ވަންހަނާކުރުމުން ކަން ކަށަވަރެވެ. އަދި ހަމަކަށަވަރުން، ޔަހޫދީންނާއި ނަޞާރާއިންގެ ތެރެއިން ގިނަ ބަޔަކު، އެބައިމީހުންނަށް ޓަކައި ބާވައިލެއްވުނު ފޮތްތަކުގައިވާ ބައެއް ޙުކުމްތަކާއި އިރްޝާދުތަކަށް އީމާންވެ، އަނެއްބައި ޙުކުމްތަކާއި އިރްޝާދުތަކަށް ކާފިރުވެ، އެ ފޮތްތަކުގައިވާ ގިނަ ޙުކުމްތަކާއި އިރްޝާދުތަކާ ޚިލާފުވުމުން، އެބައިމީހުން އެ ވަނީ ޙައްޤުގެ މަގުން އެއްކިބާވެ ބައިބައިވެފައި ތިބި ދެކޮޅުވެރި ބައެއްގެ ގޮތުގައި ކަން ކަށަވަރެވެ. އަދި اللهُ سُبحَانَهُ وَتَعَالَى ބާވައިލެއްވި ޙައްޤު ދީނާއި ދެކޮޅުވެރިވެ ޖަދަލުކުރުމުގެ ސަބަބުން، އެބައިމީހުން އެ ވަނީ ތެދުމަގާ ނުހަނު ދުރުގައި ކަން ވެސް ކަށަވަރެވެ.[44]",
        "footnotes": "[44] الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ\nبِالْمَمْلَكَةِ الْعَرَبِيَّة السُّعُودِيَّة"
    },
    {
        "aayah_number": "177",
        "tafseer": "ހެޔޮކަމަކީ، ހަމައެކަނި އިރުމަތީ ފަރާތަށާއި ހުޅަނގު ފަރާތަށް ތިޔަބައިމީހުންގެ މޫނުތައް ކުރިމަތިކުރުމެއް ނޫނެވެ. އަދި، اللهُ سُبحَانَهُ وَتَعَالَىގެ ޝަރީޢަތުގައި އަންގަވައި، އެ إِلٰهُ އަމުރުކުރައްވައިފައިވާ ގޮތުގެމަތީން މެނުވީ، އިރުމަތީ ފަރާތަށް ނުވަތަ ހުޅަނގު ފަރާތަށް ކުރިމަތިލައިގެން ތިބެ ނަމާދުކުރުމަކީ، އެ إِلٰهُގެ ޙަޟްރަތުގައި ޤަބޫލުކުރެއްވޭނޭ ހެޔޮ ޢަމަލެއް ނޫނެވެ. އެހެނެއްކަމަކު، ހުރިހައި ހެޔޮ ކަމެއްމެ ވަނީ، اللهُ سُبحَانَهُ وَتَعَالَىގެ އެއްކައުވަންތަކަން ތެދުކޮށް ޤަބޫލުކޮށް، އަޅުކަންކުރުން ޙައްޤުވެގެންވާ إِلٰهއަކީ، ހަމައެކަނި، اللهُ سُبحَانَهُ وَتَعَالَى ކަމަށް އީމާންވެ، އެ إِلٰهއަށް އެއްވެސް ބައިވެރިއަކު ނުވާކަމުގައި ޔަޤީންކުރާ މީހާގެ ކިބައިގައެވެ. އަދި އެ إِلٰهއަށް އީމާންވެހުރުމާ އެކު، މަރުވުމަށް ފަހު ދިރުއްވައި ޖަޒާ ދެއްވާ ޤިޔާމަތް ދުވަހަށާއި، އެންމެހައި މަލާއިކަތުންނަށާއި، ބާވައިލެއްވި ފޮތްތަކަށާއި، އެންމެހައި ރަސޫލުންގެ ރަސޫލުކަމާއި، ނަބިއްޔުންގެ ނަބީކަން ތެދުކޮށް އީމާންވާ މީހާގެ ކިބައިގައެވެ.\nއަދި ތިމާގެ މުދަލާ މެދު ތިމާގެ ހިތުގައި އޮންނަ ލޯބީގެ އިތުރަށް، އެ މުދަލަށް ބޭނުންވެ ހުރުމާ އެކު ވެސް، މިސްކީނުންނަށާއި، ގާތްތިމާގެ މީހުންނަށާއި، ޔަތީމުންނަށާއި، ދަތުރުމަތީގައި އުޅެނިކޮށް އަތްމަތި ހުސްވުމުގެ ސަބަބުން، އެހީއަށް ބޭނުންވެފައިވާ މީހުންނަށާއި، މަޖްބޫރުވުމުގެ ސަބަބުން އެހީއަށް އެދި ސަލާންޖަހާ މީހުންނަށާއި، މުސްލިމުންގެ ތެރެއިން ހައްޔަރުވެފައިވާ މީހުންނަށާއި، އަޅުން މިނިވަންކުރުމަށާއި، މި ހުރިހައި ފަރާތްތަކަށާއި، ކަންކަމަށް ތިމާގެ މުދަލުން ހޭދަކުރާ މީހާގެ ކިބައިގައެވެ. އަދި ނަމާދު ޤާއިމުކޮށް، ފަރްޟު ޒަކާތްދީ އުޅޭ މީހާގެ ކިބައިގައެވެ. އަދި ޢަހްދެއް ކޮށްފި ނަމަ އެ ޢަހްދެއް ފުއްދައި އުޅޭ މީހުންގެ ކިބައިގައެވެ.\nއަދި ފަޤީރުކަން ބޮޑުވެ އަތްމަތިދަތިވާ ވަގުތުތަކުގައްޔާއި، ބަލިޙާލު ބޮޑުވެ އުނދަގޫތައް ކުރިމަތިވާ ވަގުތުތަކުގައްޔާއި، اللهُ سُبحَانَهُ وَتَعَالَىގެ މަގުގައި ކުރެވޭ ޖިހާދުތަކުގައި ކެތްތެރިވެ އުޅޭ މީހުންގެ ކިބައިގައެވެ. އެހެންކަމުން، اللهُ سُبحَانَهُ وَتَعَالَىއަށް އީމާންވުމުގައްޔާއި ހެޔޮ ޢަމަލުކުރުމުގައި ތެދުވެރީންނަކީ، ބަޔާންވެދިޔަ ސިފަތަކުން ސިފަ ލިބިގެންވާ މީހުންނެވެ. އަދި اللهُ سُبحَانَهُ وَتَعَالَىގެ ޢުޤޫބާތަށް ބިރުވެތިވެ، އެ إِلٰهُ އަމުރުކުރެއްވި ކަންތައްތައްކޮށް، ނަހީކުރެއްވި ކަންތައްތަކުން ދުރުވެގެންވާ ތަޤްވާވެރީންނަކީ ވެސް، ހަމަ އެ ސިފަތަކުގެ އަހްލުވެރީންނެވެ.[45] ",
        "footnotes": "[45] الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ\nبِالْمَمْلَكَةِالْعَرَبِيَّةِ السُّعُودِيَّة"
    },
    {
        "aayah_number": "178",
        "tafseer": "އޭ اللهُ سُبحَانَهُ وَتَعَالَىގެ އެއްކައުވަންތަކަން ތެދުކޮށް ޤަބޫލުކޮށް، އެ إِلٰهُގެ ރަސޫލާއާ ތަބާވެގެންވާ މުއުމިނުންނޭވެ! ޙައްޤަކާ ނުލައި ގަސްތުގައި މީހަކު ޤަތުލުކޮށްފި ނަމަ، އެ މީހާގެ ކިބައިން ޤިޞާޞުހިފުން، اللهُ سُبحَانَهُ وَتَعَالَى ތިޔަބައިމީހުންގެ މައްޗަށް ފަރްޟުކުރައްވައިފިއެވެ. ދަންނާށެވެ! ޤިޞާޞުހިފުން، اللهُ سُبحَانَهُ وَتَعَالَى ފަރްޟުކުރައްވައިފައި ވަނީ، ޤަތުލުކުރި މީހާއާއި ޤަތުލުވެވުނު މީހާއާ ދެ މީހުންނަކީ ވެސް މިނިވަންކަމާއި، އަޅުވެތިކަމާއި، ޖިންސުގެ ގޮތުން އެއްގޮތްވެގެންވާ ދެ މީހުން ކަމުގައި، އެ ދެ މީހުން ވަނީ ނަމައެވެ. އެއީ، މިނިވަނެއްގެ ބަދަލުގައި މިނިވަނެކެވެ. އަޅެއްގެ ބަދަލުގައި އަޅެކެވެ. ފިރިހެނެއްގެ ބަދަލުގައި ފިރިހެނެކެވެ.\nއަންހެނެއްގެ ބަދަލުގައި އަންހެނެކެވެ. ނަމަވެސް، ޙައްޤަކާނުލައި މީހެއްގެ ގަޔަށް މަރުގެ ޙަމަލާއެއް ދެވުމަށް ފަހު، ޙަމަލާ ދެވުނު މީހާ މަރުވުމުގެ ކުރީން، ޙަމަލާދިން މީހާއަށް މަޢާފުދީފި ނަމަ ޤިޞާޞު ހިފުމެއްނެތެވެ. އަދި ޙައްޤަކާނުލައި މީހަކު މަރައިލެވުމަށް ފަހު، އޭނާ މެރި މީހާގެ ކިބައިން ޤިޞާޞުހިފުމުގެ ބަދަލުގައި މަރުގެ ދިޔަ ލިބިގަތުމަށް، މަރައިލެވުނު މީހާގެ ވާރުތަވެރިއެއްގެ ފަރާތުން ނުވަތަ ބައެއް ވާރުތަވެރީންގެ ފަރާތުން ނުވަތަ ހުރިހައި ވާރުތަވެރީންގެ ފަރާތުން ރުހި ޤަބޫލުވެވިދާނޭ މެއެވެ. އެ ގޮތަށް ރުހި ޤަބޫލުވެވިއްޖެ ނަމަ، ޙައްޤަކާ ނުލައި މަރައިލެވުނު މީހާގެ މަރުގެ ދިޔަ އަދާކުރާ ފަރާތަށް ދަތިކޮށް އުނދަގޫކުރުމެއް ނެތި، ރިވެތިކޮށް ހެޔޮ ގޮތުގައި މަރުގެ ދިޔަ ލިބިގަތުމަށް، މަރައިލެވުނު މީހާގެ ވާރުތަވެރީން އެދޭހުށިކަމެވެ.\nއަދި ޙައްޤަކާ ނުލައި މީހަކު މަރައިލި މީހާގެ ފަރާތުން މަރައިލެވުނު މީހާގެ ވާރުތަވެރީންނަށް އަދާކުރާން ޖެހޭ، އެބައިމީހުންގެ ގާތްތިމާގެ މީހާގެ މަރުގެ ދިޔަ އަދާކުރުމުގައި އެބައިމީހުންނަށް ދަތިކޮށް، އިތުރު ބަހަނާދެއްކުން ފަދަ ގޮތްތައް މެދުވެރިކުރުމެއް ވެސް ނެތި، ދެ ފަރާތުން އެއްބަސްވެފައިވާ ގޮތާ ޚިލާފުނުވެ، މަރުގެ ދިޔަ އަދާކުރާހުށިކަމެވެ! އެއީ، މަރުގެ ދިޔަ އަދާކުރުމުގައި، މަރައިލި މީހާގެ ފަރާތުން ލަސްކުރުމެއް އަދި އުނިކުރުމެއް ވިއަސް ނެތި އިޙްސާންތެރިކަމާ އެކުގައެވެ. ދަންނާށެވެ! ޤިޞާޞުހިފުން މަޢާފުކޮށް، ދިޔަ ނެގޭނޭ ގޮތް، އިސްލާމީ ޝަރީޢަތުގައި ކަނޑައެޅުއްވި ކަމީ، ތިޔަބައިމީހުންގެ ސާހިބުވަންތަ إِلٰهُ ތިޔަބައީމީހުންނަށް ދެއްވައިފައިވާ ލުއިކަމެކެވެ. އަދި އެ ކަމަކީ، ތިޔަބައިމީހުންގެ މައްޗަށް، އެ إِلٰهُ ބެހެއްޓެވި ރަޙްމަތްވަންތަކަމުގެ ތެރެއިން ހިމެނޭ ކަމެއް ވެސް މެއެވެ.\nއެހެނީ، ދިޔަ ނެގުން ތިޔަބައިމީހުންނަށް ފަސޭހަވެފައި އެ ކަމުން މަންފާލިބުން ބޮޑެވެ. އަދި ޤަތުލުކުރި މީހާގެ ކިބައިން ޤިޞާޞުނުހިފައި، މަރުގެ ދިޔަ ލިބިގަތުމަށް އެއްބަސްވުމަށް ފަހު، ޤަތުލުކުރެވުނު މީހާގެ ވާރުތަވެރީންގެ ތެރެއިން މީހަކު ދެކޮޅުވެރިވެ، ޢަދާވާތްތެރިވެ، އޭނާގެ ގާތްތިމާގެ މީހާ ޤަތުލުކުރި މީހާ ޤަތުލުކޮށްލައިފި ނަމަ، އެ ފަދަ މީހަކަށް ދިނުމަށް އިސްލާމީ ޝަރީޢަތުގައި ކަނޑައެޅިފައިވާ އަދަބަކީ، އެ ޢަދާވާތްތެރިވި މީހާ ޤަތުލުކޮށް އޭނާގެ ކިބައިން ޤިޞާޞުހިފުމެވެ. ނަމަވެސް، އެ ފަދަ މީހެއްގެ ކިބައިން ވެސް ޤިޞާޞުހިފެވޭނީ ޤަތުލުކުރި މީހާއާއި ޤަތުލުކުރެވުނު މީހާއާ ދެ މީހުންނަކީ، މިނިވަންކަމާއި، އަޅުވެތިކަމާއި، ޖިންސުގެ ގޮތުން، އެއްގޮތްވެގެންވާ ދެ މީހުން ކަމުގައި އެ ދެ މީހުން ވާނަމައެވެ. އަދި ބައެއް ޢިލްމުވެރީންގެ ނަޒަރުގައި، ޙައްޤަކާ ނުލައި މުސްލިމަކު ޤަތުލުކުރި މީހެއްގެ ކިބައިން މަރަށް މަރުނުހިފައި، އޭނާގެ ފަރާތުން މަރުގެ ދިޔަ ނެގުމަށް އެއްބަސްވުމަށް ފަހު، ޤަތުލުވި މީހާގެ ވާރުތަވެރީންގެ ތެރެއިން މީހަކު އެ މީހާއާ ދެކޮޅުވެރިވެ ޢަދާވާތްތެރިވެ، އެ މީހާ ޤަތުލުކޮށްފި ނަމަ އެ ފަދަ މީހަކަށް މަޢާފުކުރުމެއް ނުވެއެވެ. އަދި އާޚިރަތުގައި ވެސް އެ މީހަކަށް ވޭންދެނިވި ޢަޛާބުހުއްޓެވެ.[46] \nދަންނާށެވެ! ޤިޞާޞުހިފުމަކީ، ޙައްޤަކާ ނުލައި ގަސްތުގައި މުސްލިމަކު ޤަތުލުކޮށްފި ނަމަ، ޝަރްޢީ ހަމަތަކުގެ މަތީން، އޭނާ ޤަތުލުކުރި މީހާގެ ކިބައިން މަރަށް މަރުހިފުމެވެ. އަދި މަރުގެ ދިޔައަކީ، ޙައްޤަކާ ނުލައި މީހަކު މަރައިލެވިއްޖެ ނަމަ، އެ މީހާ މެރިމީހާގެ ކިބައިން ޤިޞާޞުހިފުމުގެ ބަދަލުގައި ނުވަތަ ޤިޞާޞުހިފާން ނުޖެހޭ ޙާލަތްތަކުގައި ނެގޭ މުދަލެކެވެ.\nއަދި ދަންނާށެވެ! ޙައްޤަކާ ނުލައި ގަސްތުގައި ޤަތުލުކުރެވޭ މުސްލިމުންގެ މަރުގެ ބަދަލުގައި ޤިޞާޞުހިފައި، މުސްލިމުން ޤަތުލުކުރާ މީހުންގެ މައްޗަށް މަރުގެ ޙުކުމް ހިންގައި ތަންފީޛުކުރުމަކީ، ވެރިކަމުގެ ފަރާތުން ކުރާންޖެހޭ ކަމެކެވެ. މި ކަމާ މެދު ޢިލްމުވެރީންގެ މެދުގައި އެއްވެސް ޚިލާފެއް ނެތެވެ.\nކޮންމެއަކަސް، މި އާޔަތުގައި މި ވަނީ ޤިޞާޞުހިފުމާ ގުޅޭގޮތުން އައިސްފައިވާ އިޖްމާލީ ޙުކްމެކެވެ. އެހެނީ، މި އާޔަތުން ދޭހަވާ ގޮތުގައި، ޤިޞާޞުހިފުން ފަރްޟުކުރައްވައިފައި ވަނީ، ޤަތުލުކުރި މީހާއާއި ޤަތުލުވެވުނު މީހާއާ ދެ މީހުންނަކީ، މިނިވަންކަމާއި، އަޅުވެތިކަމާއި، ޖިންސުގެ ގޮތުން އެއްގޮތްވެގެންވާ ދެ މީހުން ކަމުގައި ވާނަމައެވެ. ވީމާ، މަރައިލެވުނު މީހާއީ މިނިވަނަކު ކަމުގައި ވެފައި، މަރައިލި މީހާއީ ވެސް މިނިވަނަކު ކަމުގައި ވާނަމަ، މަރުވި މިނިވަނާގެ މަރުގެ ބަދަލުގައި މަރައިލި މިނިވަނާގެ ކިބައިން ޤިޞާޞުހިފިދާނެއެވެ. އަދި މަރައިލެވުނު މީހާއީ، މީހެއްގެ އަޅަކު ކަމުގައި ވެފައި، މަރައިލި މީހާއީ ވެސް މީހެއްގެ އަޅަކު ކަމުގައި ވާނަމަ، މަރުވި މީހާގެ މަރުގެ ބަދަލުގައި މަރައިލި މީހާގެ ކިބައިން ޤިޞާޞުހިފިދާނެއެވެ. އަދި މަރައިލެވުނު މީހާއީ ފިރިހެނަކު ކަމުގައިވެފައި، މަރައިލި މީހާއީ ވެސް ފިރިހެނަކު ކަމުގައި ވާނަމަ، މަރުވި ފިރިހެނާގެ މަރުގެ ބަދަލުގައި މަރައިލި ފިރިހެނާގެ ކިބައިން ޤިޞާޞުހިފިދާނެއެވެ. އަދި މަރައިލެވުނު މީހާއީ، އަންހެނަކު ކަމުގައި ވެފައި، މަރައިލި މީހާއީ ވެސް އަންހެނަކު ކަމުގައި ވާނަމަ، މަރުވި އަންހެނާގެ މަރުގެ ބަދަލުގައި މަރައިލި އަންހެނާގެ ކިބައިން ޤިޞާޞުހިފިދާނެއެވެ.\nނަމަވެސް، ޤަތުލުކުރި މީހާއާއި ޤަތުލުވެވުނު މީހާއާ ދެ މީހުންނަކީ، މިނިވަންކަމުގެ ގޮތުން ވިއަސް ނުވަތަ އަޅުވެތިކަމުގެ ގޮތުން ވިއަސް ނުވަތަ ޖިންސުގެ ގޮތުން ވިއަސް ތަފާތު ދެ މީހުން ކަމުގައި ވާނަމަ، ޤަތުލުކުރި މީހާއާމެދު ކަންތައްކުރަންވީ ގޮތުގެ ޙުކުމް މި އާޔަތުގައި ބަޔާންކުރައްވައިފައެއް ނުވެއެވެ. އެހެނެއްކަމަކު، އެ ކަމުގެ ތަފްޞީލީ ޙުކުމްތައް ކީރިތި ޤުރްއާނުގެ ބައެއް އެހެނިހެން އާޔަތްތަކުންނާއި، ކައު އިތުރު ރަސޫލާގެ ޙަދީޘުފުޅުތަކުން އެނގެއެވެ.\nވުމާއެކު، އަންހެނަކު މަރައިލި ފިރިހެނާގެ ކިބައިން ޤިޞާޞުހިފިދާނެއެވެ. އަދި ފިރިހެނަކު މަރައިލި އަންހެނާގެ ކިބައިން ވެސް ޤިޞާޞުހިފިދާނެއެވެ. ކާފިރެއްގެ މަރުގެ ބަދަލުގައި މުސްލިމެއްގެ ކިބައިން ޤިޞާޞެއް ނުހިފޭނެއެވެ. އަދި ގިނަ ޢިލްމުވެރީންގެ ނަޒަރުގައި، އަޅެއްގެ މަރުގެ ބަދަލުގައި މިނިވަނެއްގެ ކިބައިން ވެސް ޤިޞާޞެއް ނުހިފޭނެއެވެ. އަދި ބައެއް ޢިލްމުވެރީންގެ ނަޒަރުގައި، ދަރިއެއްގެ މަރުގެ ބަދަލުގައި މައިންބަފައިންގެ ކިބައިން ވެސް ޤިޞާޞެއް ނުހިފޭނެއެވެ.[47] \nއަދި ދަންނާށެވެ! ޙައްޤަކާ ނުލައި، ގަސްތުގައި މީހަކު ޤަތުލުކޮށްފި ނަމަ، އިސްލާމީ ޝަރީޢަތުގައިވާ ގޮތުގެ މަތީން އެ މީހެއްގެ ކިބައިން ޤިޞާޞުހިފުމުގައި ކަންތައް ކުރާނީ، ޤަތުލުކުރެވުނު މީހާއާމެދު ޤަތުލުކުރި މީހާ ކަންތައްކުރި ފަދައަކުންނެވެ. އެ ކަމަށް އިޝާރާތްކުރައްވައި اللهُ سُبحَانَهُ وَتَعَالَى ވަޙީކުރެއްވިއެވެ. وَإِنْ عَاقَبْتُمْ فَعَاقِبُوا بِمِثْلِ مَا عُوقِبْتُمْ بِه [48] މާނައީ: ”އަދި ތިޔަބައިމީހުން ޢުޤޫބާތް ދޭ ނަމަ، ތިޔަބައިމީހުންނަށް ޢުޤޫބާތް ލިބުނު ފަދައަކުން، ފަހެ ތިޔަބައިމީހުން ޢުޤޫބާތް ދޭށެވެ!“\nއަދި ހަމަ އެހެންމެ، ޤަތުލުކުރެވުނު މީހާއާމެދު ޤަތުލުކުރި މީހާ ކަންތައް ކުރި ފަދައިން، ޤަތުލުކުރި މީހާއާމެދު ވެސް ކަންތައް ކުރުމަށް ކައު އިތުރު ރަސޫލާ ޙުކުމްކުރެއްވި ކަމުގައި، الْإِمَامُ الْبُخَارِيއާއި، الْإِمَامُ مُسْلِم ނަޤްލުކުރެއްވިއެވެ. «أَنَّ جَارِيَةً وُجِدَ رَأْسُهَا قَدْ رُضَّ بَيْنَ حَجَرَيْنِ، فَسَأَلُوهَا: مَنْ صَنَعَ بِكِ هَذَا؟ فُلَانٌ. فُلَانٌ. حَتَّى ذَكَرُوا يَهُودِيًّا. فَأَوْمَأَتْ بِرَأْسِهَا، فَأُخِذَ الْيَهُودِي، فَأَقَرَّ، فَأَمَرَ رَسُولُ اللَّهِ ﷺ أَنْ يُرَضَّ رَأْسُهُ بَيْنَ حَجَرَيْنِ.»[49] \nމާނައީ: ”ހަމަކަށަވަރުން، އަންހެން ކުއްޖެއްގެ ބޯ، ދެ ހިލަ ދޭތެރެއަށް ލައި ޗިސްކޮށްލެވިފައި ވަނިކޮށް ފެނުނެވެ. އަދި އެ ކުއްޖާ ފެނުނުއިރު އޭނާގެ ފުރާނަ ހުރުމާ އެކު މީސްތަކުން އެ ކުއްޖާއާ ސުވާލުކުރަމުން ގެންދިއައެވެ. ފަހެ، ކަމަނާއަށް މިހެން ހެދީ ކާކުހެއްޔެވެ؟ މިވެނި މީހަކުހެއްޔެވެ؟ އެވެނި މީހަކުހެއްޔެވެ؟ އެ ގޮތަށް، އެކިއެކި މީސްމީހުންގެ ނަންތައް ކިޔަމުންގޮސް ކޮންމެވެސް ޔަހޫދީއެއްގެ ނަން ކިޔުމުން، އެ ކުއްޖާގެ ބޮލުން އެ ކަމަށް އިޝާރާތްކުރިއެވެ. ދެންފަހެ، އެ ޔަހޫދީ މީހާ ޙާޟިރުކުރެވި އޭނާއާ ސުވާލުކުރެވުމުން އެ ކުއްޖާ މެރިކަމަށް އިޢުތިރާފުވެ އިޤްރާރު ވިއެވެ. އެހެންކަމުން، އޭނާގެ ބޯ، ދެ ހިލަ ދޭތެރެއަށް ލައި ޗިސްކޮށްލުމަށް، رَسُولُ اللهُ ﷺ އަމުރުކުރެއްވިއެވެ.“ މި ބަޔާންވެ ދިޔައީ صَحِيحُ مُسْلِمގައިވާ ރިވާޔަތެވެ.\nވުމާއެކު، ޤިޞާޞުހިފުމުގައި، ޤަތުލުކުރެވުނު މީހާއާމެދު، ޤަތުލުކުރި މީހާ ކަންތައް ކުރި ފަދައަކުން ކަންތައް ކުރުން ހުއްދަ ކަން މި ޙަދީޘުން އެނގެއެވެ. އެހެންކަމުން، الْإِمَامُ أَبُو حَنِيفَة ފިޔަވައި އެހެން ހުރިހައި އިމާމުންނާއި އެ އިމާމުންނާ ތަބާވާހައި ޢިލްމުވެރީންގެ ރައުޔަކީ މިއީއެވެ. ނަމަވެސް، ޤިޞާޞުހިފުމުގައި ކަނޑި ނޫން އެހެން އެއްޗެއް ބޭނުންކުރުން ހުއްދަނުވާނޭ ކަމުގައި، الْإِمَامُ أَبُو حَنِيفَة ވިދާޅުވިއެވެ.[50] ",
        "footnotes": "[46] الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة وَتَيْسِيرُ الْكَرِيمِ الرَّحْمَنِ لِلْإمَامِ عَبْدِالرَّحْمنِ السَّعْدِي\n[47] الْجَامِعُ لِأحْكَامِ الْقُرْآنِ لِلْإمَامِ الْقُرْطُبِي\n[48] سُورَةُ النحل: 126\n[49] وَاللَّفْظُ فِي صَحِيحِ مُسْلِمٍ فِي بَابِ ثُبُوتِ الْقِصَاصِ فِي الْقَتْلِ.\n[50] شَرْحُ الْإِمَامِ النَّوَوِي عَلَى صَحِيحِ مُسْلِمٍ وَالْمَبْسُوطُ لِلْإمَامِ أَبُو بَكْرٍ مُحَمَّدُ بْنُ أَبِي سَهْلٍ السَّرَخْسِيُّ"
    },
    {
        "aayah_number": "179",
        "tafseer": "އޭ ސަލާމަތް ބުއްދި ލިބިގެންވާ މުއުމިނުންނޭވެ! اللهُ سُبحَانَهُ وَتَعَالَى ޝަރްޢުކުރައްވައިފައިވާ ގޮތުގެ މަތީން ޤިޞާޞުހިފުމުގެ ގޮތުން މަރަށް މަރުހިފުމުގައި ތިޔަބައިމީހުންނަށް ދިރުން ވެއެވެ. އެހެނީ، ޤިޞާޞުހިފުމަކީ، ޙައްޤަކާ ނުލައި މީހުން މެރުމާއި އެއް ބަޔަކު އަނެއް ބަޔަކަށް އަނިޔާވެރިވުމެއް ނެތް ރައްކައުތެރި އަމާން ވެއްޓެއްގައި ދިރިއުޅެވޭ ގޮތް ތިޔަބައިމީހުންނަށް ފަހިވާ ކަމެކެވެ. އަދި ޤިޞާޞުހިފުން ޝަރްޢުކުރައްވައި، އެ ކަން އެ ގޮތަށް اللهُسُبحَانَهُ وَتَعَالَى ހަމަޖެއްސެވީ، އެ إِلٰهُގެ އަމުރުފުޅުތަކަށް ތިޔަބައިމީހުން އަބަދުމެ ކިޔަމަންތެރިވެ، ނަހީކުރެއްވި ކަންތައްތަކުން ދުރުވެ، ޙައްޤަކާ ނުލައި މީހުން މެރުމުން އެއްކިބާވެ، އެ إِلٰهއަށް ބިރުވެތިވެ ތަޤްވާވެރިވުމަށް ޓަކައެވެ.[51]",
        "footnotes": "[51] الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ\nبِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "180",
        "tafseer": "އޭ މުއުމިނުންނޭވެ! ތިޔަބައިމީހުންގެ ތެރެއިން މީހަކު މަރަށް ޙާޟިރުވެ، މަރުގެ ޢަލާމާތްތައް އެ މީހަކަށް ފެންނަ ހިނދު، އެ މީހާގެ މިލްކުގައި ގިނަ މުދައުތަކެއް ހުރި ނަމަ، އެ މުދަލުގެ ތިންބައިކުޅަ އެއްބަޔަށް ވުރެން އިތުރުނުވާ ވަރަކަށް، މައިންބަފައިންނަށާއި ގާތްތިމާގެ މީހުންނަށް ޢަދްލުވެރިގޮތުގައި ދިނުމަށް ވަޞިއްޔަތްކުރުން، اللهُ سُبحَانَهُ وَتَعَالَى ތިޔަބައިމީހުންގެ މައްޗަށް ފަރްޟުކުރައްވައިފައި ވެއެވެ.\nދަންނާށެވެ! އެ ގޮތަށް ވަޞިއްޔަތްކުރާ އިރު، ގާތްތިމާގެ މީހުންގެ ތެރޭގައި ހިމެނޭ ފަޤީރުންނާއި މުއްސަނދީން ހަމަހަމަކުރާން ޖެހޭނެއެވެ. ވުމާއެކު، ފަޤީރުން ނުހިމަނައި، ހަމައެކަނި މުއްސަނދީންނަށް ދިނުމަށް ވަޞިއްޔަތްކޮށްގެން ނުވާނެއެވެ. އަދި ހަމަ އެ ފަދައިންމެ، ތިމާ ދޫކޮށްފައި ދާ ތަރިކަ މުދަލުން މައިންބަފައިންނަށާއި ގާތްތިމާގެ މީހުންނަށް ޢަދްލުވެރިގޮތުގައި ދިނުމަށް ވަޞިއްޔަތްކުރުމަކީ، اللهُ سُبحَانَهُ وَتَعَالَىއަށް ބިރުވެތިވެ ތަޤްވާވެރިވާ މީހުން ކުރުން، ވަކީން ޙައްޤުކަން ބޮޑު ކަމެކެވެ.[52] \nދަންނާށެވެ! ވާރުތަ މުދައު ބަހަންވީގޮތާއި، އެ މުދަލުގެ ޙައްޤުވެރީންނާއި، އެބައިމީހުންނަށް ލިބެންވާ މިންވަރު ބަޔާންކުރައްވައި سُورَةُ النِّساءގެ 11 ވަނަ އާޔަތާއި 12 ވަނަ އާޔަތާއި 176 ވަނަ އާޔަތް ބާވައިލައްވައި، މި އާޔަތުގައި މިވާ ޙުކުމްވަނީ މަންސޫޚުކުރައްވައިފައެވެ. އެހެނީ، އެ ތިން އާޔަތުގައި ވާރުތަ މުދައު ބަހަންވީ ގޮތާއި، އެ މުދަލުގެ ޙައްޤުވެރީންނާއި އެބައިމީހުންނަށް ލިބެންވާ މިންވަރު ކަނޑައަޅުއްވައި ބަޔާންކުރައްވައިފައި ވެއެވެ.އަދި رَسُولُ اللهُ ﷺ ޙަދީޘުކުރެއްވިއެވެ. «إِنَّ اللهَ قَدْ أَعْطَى كُلَّ ذِيْ حَقٍّ حَقَّهُ فَلاَ وَصِيَّة لِوَارِثٍ»[53] މާނައީ: ”ހަމަކަށަވަރުން، ޙައްޤެއް ލިބެންވާ ކޮންމެ ޙައްޤުވެރިއަކަށްމެ، އެ މީހެއްގެ ޙައްޤު، اللهُ سُبحَانَهُ وَتَعَالَى ވަނީ ކަނޑައަޅުއްވައި ދެއްވައިފައެވެ. ވީމާ، ވާރުތަ މުދަލުން ލިބެންވާ މީހަކަށް، އެ މުދަލުން ބައެއް ދިނުމަށް ވަޞިއްޔަތްކުރުމެއް ނެތެވެ.“\nކޮންމެއަކަސް، ވާރުތަމުދަލުން ނުލިބޭ މީހުންނަށް ޓަކައި ވަޞިއްޔަތްކުރެވިދާނޭ ކަން މި ޙަދީޘުން ސާބިތުވެއެވެ.\nވުމާއެކު، އިމާމު ޝާފިޢީއާއި އިމާމު މާލިކުގެ މަޛްހަބުގެ ގިނަ ޢިލްމުވެރީންގެ ރައުޔަކީ މިއެވެ. އަދި ގިނަ މުދައުތަކެއް ނެތް މީހާގެ މައްޗަށް މޮޅު އިތުރުވެގެންވަނީ ވަޞިއްޔަތްނުކުރުން ކަމަށާއި، ވާރުތަވެރީންގެ ރުހުމާ ނުލައި މުދަލުގެ ތިންބައިކުޅަ އެއްބަޔަށް ވުރެން އިތުރަށް ވަޞިއްޔަތްކުރުމަކީ ހުއްދަކަމެއް ނޫން ކަމުގައި ގިނަ ޢިލްމުވެރީން ވިދާޅުވެއެވެ. އަދި ގިނަ މުދައުތަކެއް ހުރެގެން ވަޞިއްޔަތްކުރާ ނަމަ، ވާރުތަވެރީންގެ ރުހުމާ ނުލައި ވަޞިއްޔަތްކުރުން ހުއްދަވާނީ މުޅި މުދަލުގެ ތިންބައިކުޅަ އެއްބަޔަށް ވުރެން އިތުރުނުވާ ވަރަކަށެވެ. އަދި އިމާމު އަބޫ ޙަނީފާގެ ނަޒަރުގައި ވާރުތަވެރިޔަކު ނެތް މީހަކު ނަމަ، މުޅި މުދަލުން ވަޞިއްޔަތްކުރުން ވެސް ހުއްދައެވެ.[54] ",
        "footnotes": "[52] الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[53] فَتْحُ الْبَارِي فِي شَرْحِ صِحِيحِ الْبُخَارِي لِلْإمَامِ ابْنِ حَجِرٍ الْعَسْقَلاَنِي بَابُ لاَ وَصِيَّةَ لِوَارِثٍ\n[54] تَفْسِيرُ الْبَيَانِ لِلشَّيْخِ مُحَمَّدِ جَمِيل دِيدِي"
    },
    {
        "aayah_number": "181",
        "tafseer": "މަރަށް ޙާޟިރުވެފައިވާ މީހާ ކުރި ވަޞިއްޔަތުގެ އަޑުއިވުމަށްފަހު، އެ ވަޞިއްޔަތަށް އެއްވެސް ބަދަލެއް ގެނެސްފި މީހާ ދަންނާށެވެ! ފަހެ، އެ ވަޞިއްޔަތް ބަދަލުކުރިކަމުގެ ފާފައާއި ކުށް އުފުލަންޖެހޭނީ، އެ ވަޞިއްޔަތަށް ބަދަލުގެނައި ބަޔަކަށް ކަން ކަށަވަރެވެ. ހަމަކަށަވަރުން، اللهُ سُبحَانَهُ وَتَعَالَىއީ، ވަޞިއްޔަތްކުރާ މީހުންގެ ވަޞިއްޔަތާއި އަޅުތަކުން ދައްކާ ވާހަކަތައް، މޮޅަށް އައްސަވައިވޮޑިގެންވާ އަދި ވަޞިއްޔަތް ބަދަލުކުރާ މީހުންނާއި، އެ ނޫން މީހުން ކުރާ އެންމެހައި ކަންތައްތަކާއި، އެބައިމީހުންގެ ހިތުގައި ސިއްރުކޮށް ވަންހަނާކުރާ ހުރިހައި ކަމެއް، މޮޅަށް ދެނެވޮޑިގެންވާ إِلٰهއެވެ. ވުމާއެކު، އެބައިމީހުންގެ ޢަމަލުތަކާ އެކަށޭނަ ޖަޒާ، އެބައިމީހުންނަށް، އެ إِلٰهُ ދެއްވާނެތެވެ.[55]",
        "footnotes": "[55] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرٍ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "182",
        "tafseer": "ފަހެ، ކުށަކުން ނުވަތަ ގަސްތުގައި ވިއަސް، ވަޞިއްޔަތްކުރާ މީހާގެ ފަރާތުން، ޢަދްލުއިންސާފުން އެއްކިބާވެ ހަމަމަގުން ނެއްޓުމެއް ނުވަތަ ފާފަވެރިވާފަދަ ގޮތެއް ހިނގައިފާނޭ ކަމާ މެދު ވަޞިއްޔަތުގެ އަޑުއަހާ މީހާ ބިރުގެންފި ނަމަ ދަންނާށެވެ! ފަހެ، ވަޞިއްޔަތްކުރާ މީހާއަށް ނަސޭހަތްދީ، ދެ ފަރާތަށްމެ މަޞްލަޙަތުހުރި ގޮތްބަލައި، ޝަރްޢީ ހަމަތަކުގެ މަތީން، ވަޞިއްޔަތް އަހާ މީހާ އެ ވަޞިއްޔަތް ބަދަލުކޮށް އިޞްލާޙުކޮށް، އެ ކަން ހަމަމަގަށް އެޅުވުމަކުން، އެ މީހާގެ މައްޗަކަށް އެއްވެސް ކުށެއް އަދި ފާފައެއް ވިއަސް ނެތެވެ. އަދި ކިއެއްތަ! އެ ކަމަކީ، އެ ގޮތަށް ޢަމަލުކުޅަ މީހަކަށް ނުހަނު ބޮޑު ދަރުމައާއި ޘަވާބުހުރި ކަމެކެވެ. ހަމަކަށަވަރުން، اللهُ سُبحَانَهُ وَتَعَالَىއީ، އެ إِلٰهُގެ ޙަޟްރަތަށް ރުޖޫޢަވެ ތައުބާވާ އަޅުތަކުންގެ ފާފަތައް ގިނަގިނައިން ފުއްސަވާ، އެބައިމީހުންނަށް ގިނަގިނައިން ރަޙްމަތްލައްވާ ރަޙީމުވަންތަ إِلٰهއެވެ.[56]\nދަންނާށެވެ! ބަޔާންވެދިޔައީ ވަޞިއްޔަތްކުރުމާ ބެހޭ އާޔަތްތަކެކެވެ. މި އާޔަތްތައް ބާވައިލެއްވުނީ، ވާރުތަ މުދައު ބެހެނިވި ފަރާތްތަކާއި އެއިން ކޮންމެ ފަރާތަކަށް ލިބެންވާ މިންވަރު ކަނޑައަޅުއްވައި ބަޔާންކުރައްވައި ތަރިކައާ ބެހޭ ޙުކުމްތައް ބާވައިލެއްވުމުގެ ކުރީންނެވެ.\nއަދި ދަންނާށެވެ! ވަޞިއްޔަތްކުރުމަކީ، މީހާ މަރުވުމަށް ފަހު ކަމެއް ކުރާން ނުވަތަ ވަކިފަރާތަކަށް ވަކި އެއްޗެއް ދޭން އަންގައި ބުނާ ބުނުމެކެވެ. ނުވަތަ ލިޔާ ލިޔުމެކެވެ.\nއަދި ތިމާގެ އަތުގައި މީހެއްގެ އަމާނާތެއް ވާނަމަ އެ އަމާނާތެއް ރައްދުކުރުމަށާއި، ދަރަންޏެއް ވާނަމަ އެ ދަރަންޏެއް އަދާކުރުމަށް ވަޞިއްޔަތްކުރުމަކީ ވާޖިބުކަމެކެވެ.[57] \nމި އާޔަތުގައި ބާޔާންކުރައްވައިފައި މިވާ ވަޞިއްޔަތުގެ އަޑު އަހާ ފަރާތަކީ، ވަޞިއްޔަތެއްކުރެވުނު އަޑު އިވުނު ކޮންމެ މުސްލިމެކެވެ.",
        "footnotes": "[56] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرِ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة\n[57] تَفْسِيرُ الْبَيَانِ لِلشَّيْخِ مُحَمَّدِ جَمِيل دِيدِي"
    },
    {
        "aayah_number": "183",
        "tafseer": "އޭ اللهُ سُبحَانَهُ وَتَعَالَىގެ އެއްކައުވަންތަކަން ތެދުކޮށް ޤަބޫލުކޮށް، އެ إِلٰهُގެ ރަސޫލާއާ ތަބާވެގެންވާ މުއުމިނުންނޭވެ! ތިޔަބައިމީހުންގެ ވެރި رَبُّގެ ޙަޟްރަތުން ތިޔަބައިމީހުންގެ ކުރީގެ އުންމަތްތަކުގެ މީހުންގެ މައްޗަށް ރޯދަ ފަރްޟުކުރެއްވި ފަދައިން، ތިޔަބައިމީހުންގެ މައްޗަށް ވެސް ރޯދަ ފަރްޟުކުރެއްވިއްޖެއެވެ. އެއީ، ތިޔަބައިމީހުންގެ ސާހިބުވަންތަ إِلٰهއަށް ބިރުވެތިވާ ޙާލު، އެ إِلٰهُ އަމުރުކުރެއްވި ކަންތައްތައްކޮށް، ނަހީކުރެއްވި ކަންތައްތަކުން ދުރުވެ، އުރެދުންތަކާއި ތިޔަބައިމީހުންނާ ދެމެދު ވަރުގަދަ ހުރަހެއް އަޅައި، ތިޔަބައިމީހުން އެ إِلٰهއަށް ބިރުވެތިވެ ތަޤްވާވެރިވެ އުޅުމަށެވެ. ދަންނާށެވެ! ހެޔޮ ޢަމަލުތަކުގެ ތެރެއިން އެންމެ ހެޔޮކަން ބޮޑު އެއް ޢަމަލަކީ ރޯދަހިފުމެވެ.[58]\nއަދި ވެސް ދަންނާށެވެ! މުސްލިމުންގެ މައްޗަށް ރަމަޟާން މަހު ރޯދަ ހިފުން ފަރްޟުކުރައްވައި، اللهُ سُبحَانَهُ وَتَعَالَى މި އާޔަތް ބާވައިލެއްވީ ހިޖްރައިން ދެވަނަ އަހަރު ޝަޢްބާން މަހުގެ ތެރޭގައެވެ.\nއަދިވެސް ދަންނާށެވެ! ރޯދަހިފުން ނުވަތަ ރޯދައަށް ހުރުމަކީ، ދުވަހެއްގެ ފަޖްރުލީއްސުރެން އެ ދުވަހުގެ އިރުއޮއްސިއްޖައުމަށް ދާނދެން، ކެއިން ބުއިމާއި، ޖިންސީ އެދުންފުއްދުމާއި، މި ނޫން ވެސް ރޯދަ ގެއްލޭ އެއްވެސް ކަމެއް ނުކޮށް،\nاللهُ سُبحَانَهُ وَتَعَالَىގެ ޙަޟްރަތަށް ކުއްތަންވުމުގެ ގޮތުން ރޯދަ ހިފުމަށް ނިޔަތްގަނެގެން، މީހަކު ހުންނަ ހުރުމެވެ.[59] ",
        "footnotes": "[58] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرٍ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة\n[59] تَفْسِيرُ الْبَيَانِ لِلشَّيْخِ مُحَمَّدِ جَمِيل دِيدِي"
    },
    {
        "aayah_number": "184",
        "tafseer": "ތިޔަބައިމީހުންގެ މައްޗަށް، اللهُ سُبحَانَهُ وَتَعَالَى ރޯދަ ފަރްޟުކުރެއްވީ، ޢަދަދު ކަނޑައެޅިގެންވާ ދުވަސްތަކެއްގައެވެ. އެއީ، ރަމަޟާން މަހުގެ ދުވަސްތަކެވެ. ފަހެ، ތިޔަބައިމީހުންގެ ތެރެއިން މީހަކަށް ބައްޔެއް ޖެހުމުގެ ސަބަބުން، ރަމަޟާން މަހު ރޯދަހިފުމަށް އުނދަގޫވެ ދަތިވެއްޖެ ނަމަ، ނުވަތަ ތިޔަބައިމީހުންގެ ތެރެއިން މީހަކު ދަތުރެއްގެ މަތީގައި ވަނީ ނަމަ، ބަލިވެ އުޅޭ ނުވަތަ ދަތުރުމަތީގައި އުޅޭ ދުވަސްތަކުގައި ރޯދަ ނުހިފައި ދޫކޮށްލުން، އެ ދެ މީހުން ކުރެން ކޮންމެ މީހަކަށްމެ ހުއްދަވެގެން ވެއެވެ. އަދި އެ ދެ މީހުންކުރެން ކޮންމެ މީހަކުމެ، ރަމަޟާން މަހު އެ މީހާ ނުހިފައި ދޫކޮށްލި ކޮންމެ ރޯދައަކަށް ރޯދައެއް، އެ މަސް ނިމުމަށް ފަހު އެހެން ދުވަސްތަކެއްގައި ހިފައި، އެ ގެއްލުނު ރޯދައިގެ ޢަދަދު ހަމަކުރާހުށިކަމެވެ! އަދި މުސްކުޅިވުމުގެ ސަބަބުން ނުވަތަ ރަނގަޅުނުވާ ފަދަ ބައްޔެއް ޖެހުމުގެ ސަބަބުން، ރަމަޟާން މަހުގެ ރޯދަ ހިފުމަށް ނުކުޅެދޭ ފަދަ ޙާލަތެއް ދިމާވާ މީހުންގެ މައްޗަށް ވާޖިބުވެގެންވަނީ ފިދްޔަދިނުމެވެ.\nއެއީ، ނުހިފައި ދޫކޮށްލި ކޮންމެ ރޯދައެއްގެ ބަދަލުގައި މިސްކީނަކަށް ކާންދިނުމެވެ. އަދި ފިދްޔަދިނުމުގައި ކަނޑައެޅިފައިވާ މިންވަރަށް ވުރެން އިތުރަށް، ހެޔޮކަން އިތުރުކުރުމުގެ ގޮތުން އެކަކަށް ވުރެން ގިނަ މިސްކީނުންނަށް ކާންދީފި ނަމަ، އެ ކުޅަ ކަންތައް އެ މީހަކަށް ނުހަނު ހެޔޮކަން ބޮޑުވެގެން ވެއެވެ. އަދި ރޯދަހިފާ މީހުންނަށް، اللهُ سُبحَانَهُ وَتَعَالَىގެ ޙަޟްރަތުގައި ހުރި ދަރުމައާއި ޘަވާބު ތިޔަބައިމީހުންނަށް އެނގޭ ނަމަ، އުނދަގޫކަމާ އެކު ވެސް، ރަމަޟާން މަހު ރޯދަހިފުމަކީ ތިޔަބައިމީހުންނަށް ޓަކައި ހުރި ނުހަނު ބޮޑު ހެޔޮކަމެކެވެ. ވީމާ، ރަމަޟާން މަހު ރޯދަނުހިފައި ފިދްޔަދިނުމަށް ވުރެން، އުނދަގޫކަމާ އެކު ރޯދަހިފުމަށް ކުޅަދާނަ ވާނަމަ، ރޯދައަށް ތިބުން ތިޔަބައިމީހުންނަށް ހެޔޮކަން ބޮޑެވެ.[60] \nދަންނާށެވެ! މުސްލިމުންގެ މައްޗަށް، اللهُ سُبحَانَهُ وَتَعَالَى ރޯދަ ފަރްޟުކުރެއްވުމަށް ފަހު، ފަރްޟު ރޯދަ ހިފުމުގައި ތިޔަބައިމީހުންނަށް ހަމަޖައްސަވައިދެއްވައިފައިވާ ލުއި ގޮތްތައް މި އާޔަތުގައި، އެ إِلٰهُ ބަޔާންކުރައްވައިފައި ވެއެވެ. އޭގެ ތެރޭގައި އަހަރުގެ ބާރަ މަސް ދުވަހުގެ ތެރެއިން ހަމައެކަނި ރަމަޟާން މަހު ރޯދަހިފުން ފަރްޟުކުރެއްވުން ހިމެނެއެވެ. އަދި ރަމަޟާން މަހު ރޯދަހިފުން ފަރްޟުކުރައްވައިފައި ވަނީ، ރޯދަހިފުމަށް ދަތިނުވާފަދަ ޞިއްޙަތެއް ލިބި ރަށުގައި ޤާއިމުވެހުރުމާ އެކު، ރޯދަހިފުމަށް ކެރިކުޅަދާނަވެގެންވާ މީހުންގެ މައްޗަށެވެ. އަދި މުސްކުޅިވުމުގެ ސަބަބުން ނުވަތަ ގަދަނުވާފަދަ ބައްޔެއްގެ ސަބަބުން، ރަމަޟާން މަހުގެ ރޯދަހިފުމަށް އުނދަގޫވެ ދަތިވެއްޖެ މީހާ، ރަމަޟާން މަހު ރޯދަ ނުހިފައި ދޫކޮށްލުމަށް ފަހު، އެ ދޫކޮށްލި ކޮންމެ ރޯދައެއްގެ ބަދަލުގައި ފިދްޔަދިނުން ވެސް ހިމެނެއެވެ.\nއެ ފިދްޔައަކީ، ރޯދަ ދޫކޮށްލި ކޮންމެ ދުވަހަކަށް މިސްކީނަކަށް ކާންދިނުމެވެ. ވުމާއެކު، ބަލިމީހުންނާއި، ދަތުރުވެރީންނަކީ ރޯދަ ދޫކޮށްލުން ހުއްދަ ބަޔެކެވެ. އެހެން ނަމަވެސް، ފާއިތުވި ރަމަޟާން މަހު ނުހިފުނު ރޯދަތައް އަނެއް ރަމަޟާން މަސް އައުމުގެ ކުރީން، ޤަޟާކުރުމުގެ ކުޅަދާނަކަން ލިބޭ ކޮންމެ މީހެއްގެ މައްޗަށްމެ، އޭނާ ދޫކޮށްލި ރޯދަތައް ޤަޟާކުރުން ވާޖިބުވެގެން ވެއެވެ.[61] ",
        "footnotes": "[60] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[61] تَفْسِيرُ الْبَيَانِ لِلشَّيْخِ مُحَمَّدِ جَمِيل دِيدِي"
    },
    {
        "aayah_number": "185",
        "tafseer": "ރަމަޟާން މަހަކީ، އެ މަހެއްގައި، ކީރިތި ޤުރްއާން ބާވައިލެއްވުމަށް، اللهُ سُبحَانَهُ وَتَعَالَى ފެއްޓެވި މައްސަރެވެ. އަދި އެ ޤުރްއާން ބާވައިލެއްވުނީ، މީސްތަކުންނަށް ޓަކައި ހުރިހިދާޔަތެއް ކަމުގައްޔާއި ތެދުމަގު ބަޔާންކޮށް ދެނިވި ފޮތެއް ކަމުގައެވެ. އެހެންކަމުން، ހިދާޔަތުގެ ތެދުމަގަކީ ކޮބައިކަން ބަޔާންކޮށްދެނިވި ސާފު ދަލީލުތަކާއި، ޙައްޤާއި ބާޠިލު ވަކިކޮށްދެނިވި ޙުއްޖަތްތަކާއި ހެކިތައް، އެ ޤުރްއާނުގައި، اللهُ سُبحَانَهُ وَتَعَالَى ބާވައިލައްވައިފައި ވެއެވެ. ފަހެ، ރޯދަހިފޭފަދަ ޞިއްޙަތެއް ލިބި ހުރުމާ އެކު ރަށުގައި ޤާއިމުވެހުރި މީހާ، ރަމަޟާން މަހުގެ ހަނދު ފެނުމުން، އެ މަހުގެ ދުވަސްތަކުގައި ރޯދަހިފާހުށިކަމެވެ!\nއަދި ތިޔަބައިމީހުންގެ ތެރެއިން މީހަކު ބަލިވުމުގެ ސަބަބުން، ރޯދަހިފުމަށް އުނދަގޫވެ ދަތިވެއްޖެ ނަމަ ނުވަތަ ދަތުރެއްގެ މަތީގައި ވަނީ ނަމަ، ރޯދަ ދޫކޮށްލައި އެހެން ދުވަސްތަކެއްގައި އެ ދޫކޮށްލި ކޮންމެ ރޯދައަކަށް ރޯދައެއް ހިފައި، ގެއްލުނު ރޯދައިގެ ޢަދަދު ހަމަކުރާހުށިކަމެވެ! އަދި ދުވަސްވެ މުސްކުޅިވުމުގެ ސަބަބުން ނުވަތަ އެހެން ވެސް އެ ފަދަ ސަބަބަކާހުރެ ރަމަޟާން މަހުގެ ރޯދަ ދޫކުރުމަށް ފަހު، ފަހުން ވެސް އެ ރޯދަތައް ހިފޭނޭކަމުގެ އެއްވެސް އުންމީދެއް ނެތް މީހާގެ މައްޗަށް ވާޖިބުވެގެން ވަނީ، އޭނާ ނުހިފައި ދޫކުރި ކޮންމެ ރޯދައެއްގެ ބަދަލުގައި، ފިދްޔައެއްގެ ގޮތުން މިސްކީނަކަށް ކާންދިނުމެވެ.\nއެހެނީ، اللهُ سُبحَانَهُ وَتَعَالَىގެ ޝަރީޢަތުގައި، ތިޔަބައިމީހުންނަށް ޓަކައި، އެ إِلٰهُ އެދިވޮޑިގަންނަވަނީ، ތިޔަބައިމީހުންނަށް ލުއިފަސޭހަކޮށްދެއްވުމަށެވެ. އަދި ތިޔަބައިމީހުންނަށް ދަތިތަކާއި އުނދަގޫތައް ޖެއްސެވުމަކަށް، އެ إِلٰهُ އެދިވޮޑިއެއްނުގަންނަވަތެވެ. އަދި ތިޔަބައިމީހުންގެ ކިބައިން، އެ إِلٰهُ އެދިވޮޑިގަންނަވަނީ، ރަމަޟާން މަހުގެ ރޯދަހިފައި ފުރިހަމަކުރުމުގެ ތައުފީޤު، އެ إِلٰهُ ތިޔަބައިމީހުންނަށް ދެއްވައި، އެ ކަމަށް މަގުދައްކަވައި، ރޯދަ ހިފުމުގައި ލުއިފަސޭހަކަން ލެއްވިކަމަށް ޓަކައި، ރޯދަ މަސް ނިމުމުން، ފިޠުރު ޢީދުގައި ތަކްބީރުކިޔައި، އެ إِلٰهއަށް ޝުކްރުވެރިވެ އުޅުމަށެވެ. އަދި ތިޔަބައިމީހުންނަށް ހިދާޔަތުގެ ތެދުމަގު ދެއްކެވިކަމަށް ޓަކައި، އެ إِلٰهُގެ މަތިވެރިވަންތަކަން ބަޔާންކުރުމަށެވެ.[62] \nދަންނާށެވެ! اللهُ سُبحَانَهُ وَتَعَالَى، ކީރިތި ޤުރްއާން ބާވައިލެއްވުމަށް ފެއްޓެވީ، ރަމަޟާން މަހުގެ ރޭތަކުގެ ތެރެއިން ރެއެއް ކަމުގައިވާ لَيْلَةُ الْقَدْرِ ވިލޭރޭގައެވެ.",
        "footnotes": "[62] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "186",
        "tafseer": "އޭ ރަސޫލާއެވެ! ތިމަން إِلٰهއާމެދު، ތިމަން إِلٰهُގެ އަޅުތަކުން އިބަ ރަސޫލާއާ ސުވާލުކޮށްފި ނަމަ، އިބަ ރަސޫލާ އެބައިމީހުންނަށް ވިދާޅުވާށެވެ! ފަހެ ހަމަކަށަވަރުން، ތިމަން إِلٰهُ ވޮޑިގެންވަނީ، ތިމަން إِلٰهُގެ އަޅުތަކުންނާ ނުހަނު ގާތުގައެވެ. ވީމާ، ތިމަން إِلٰهُގެ އަޅުތަކުންގެ ތެރެއިން އަޅަކު ތިމަން إِلٰهއަށް ދުޢާކޮށް ދަންނަވައިފި ނަމަ، އެ އަޅެއްގެ ދުޢާ، ތިމަން إِلٰهُ އިޖާބަކުރައްވަމެވެ. ފަހެ، ތިމަން إِلٰهُގެ އެންމެހައި އަޅުތަކުން ވެސް، ތިމަން إِلٰهُ އެންގެވި އެންގެވުމަށް އިޖާބަދީ، ތިމަން إِلٰهُ އަމުރުކުރެއްވި ކަންތައްތައްކޮށް ނަހީކުރެއްވި ކަންތައްތަކުން ދުރުވެ ރައްކައުތެރިވާހުށިކަމެވެ! އަދި، ތިމަން إِلٰهއަށް އެބައިމީހުން އީމާންވާހުށިކަމެވެ! އެއީ، ޙައްޤުގެ މަގަށް އިރްޝާދު ލިބި، ދީނާއި ދުނިޔޭގެ ކަންކަމުގައި އެބައިމީހުންނަށް ފައިދާހުރި މަގުން ހިނގުމުގެ ތައުފީޤު އެބައިމީހުންނަށް ލިބުމަށް ޓަކައެވެ.[63]\nމި އާޔަތް ބާވައިލެއްވުނު ސަބަބާ ބެހޭ ގޮތުން ރިވާވެގެން ވެއެވެ. ބާދިޔަތުގައި[64] އުޅޭ އަޢުރާބީންގެ ބަޔަކު އައިސް، ކައު އިތުރު ރަސޫލާގެ އަރިހުގައި ދެންނެވިއެވެ. ”އަޅުގަނޑުމެންގެ ވެރި رَبُّ ވޮޑިގެންވަނީ ގާތުގައިތޯއެވެ؟ ގާތުގައި ވޮޑިގެންވާ ނަމަ، ގާތުގައިވާ ފަރާތަކުން ކަންކަމަށް އެދި ދަންނަވާގޮތަށް އަޅުގަނޑުމެންގެ ވެރި رَبُّގެ ޙަޟްރަތުން ކަންކަމަށް އެދި ދަންނަވާހުށީމެވެ.\nނުވަތަ އަޅުގަނޑުމެންގެ ވެރި رَبُّ ވޮޑިގެންވަނީ ދުރުގައިތޯއެވެ؟ ދުރުގައި ވޮޑިގެންވާ ނަމަ، ދުރުގައިވާ ފަރާތަކުން ކަންކަމަށް އެދި ދަންނަވާގޮތަށް އަޅުގަނޑުމެންގެ ވެރި رَبُّގެ ޙަޟްރަތުން ކަންކަމަށް އެދި ދަންނަވާހުށީމެވެ.“ މި ފަދައިން އެބައިމީހުން ދެންނެވުމުން މި އާޔަތް ބާވައިލެއްވުނެވެ.[65] \nއަދި ދަންނާށެވެ! اللهُ سُبحَانَهُ وَتَعَالَىގެ މަތިވެރިވަންތަކަމާއި މާތްވަންތަކަމާ އެކަށޭނަ ގޮތުގެ މަތީން، އެ إِلٰهُގެ އަޅުތަކުންނާ، އެ إِلٰهُ ކުއްތަންވެވޮޑިގެންވާ ކަމަށް މި އާޔަތުން ދަލީލު ލިބެއެވެ.[66] ",
        "footnotes": "[63] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[64] ބާދިޔަތަކީ، ބޮޑެތި ރަށްރަށުގެ ކައިރީގައި އޮންނަ ރަށްވެހިކަން ކުޑަ ސަރަހައްދެވެ.\n[65] الْجَامِعُ لِأَحْكَامِ الْقُرْآنِ لِلْإمِامِ الْقُرْطُبِي\n[66] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "187",
        "tafseer": "އޭ މުސްލިމުންނޭވެ! ރަމަޟާން މަހުގެ ރޭތަކުގައި ތިޔަބައިމީހުންގެ އަނބީންގެ ގައިގައި އެދުންވެރިކަމާ އެކު ބީހި، އެ ކަނބަލުންނާ ޖިމާޢުވެ އުޅުން، اللهُ سُبحَانَهُ وَتَعَالَى ތިޔަބައިމީހުންނަށް ހުއްދަކުރައްވައިފިއެވެ. ދަންނާށެވެ! ތިޔަބައިމީހުންގެ އަނބީންނަކީ، ތިޔަބައިމީހުންގެ ޢިއްފަތްތެރިކަމާއި އަބުރު ރައްކައުތެރިކޮށް، ޢައިބުތައް ފޮރުވައި ސިއްރުތައް ވަންހަނާކުރާންޖެހޭ ބަޔެކެވެ.\nއަދި ތިޔަބައިމީހުންނަކީ، އެ ކަނބަލުންގެ ޢިއްފަތްތެރިކަމާއި އަބުރު ރައްކައުތެރިކޮށް، ޢައިބުތައް ފޮރުވައި، ސިއްރުތައް ވަންހަނާކުރާންޖެހޭ ބަޔެއް ވެސް މެއެވެ. ފޭރާމުން ހަށިތައް ފޮރުވައި ނިވައިކުރާ ފަދައިން، އަނބީންނާއި ފިރީންނަކީ، އޭގެ އެއް ބަޔަކު، އަނެއް ބަޔެއްގެ ކިބައިގައި ހުންނަ ޢައިބު ކަންތައްތައް ފޮރުވާންޖެހޭ ބަޔެކެވެ. އަދި ހަމަކަށަވަރުން، ރަމަޟާން މަހުގެ ރޭތަކުގައި، ޢިޝާނަމާދަށް ފަހު، ތިޔަބައިމީހުންގެ އަނބީންގެ ގައިގައި އެދުންވެރިކަމާ އެކު ބީހި އެ ކަނބަލުންނާ ޖިމާޢުވުން، ތިޔަބައިމީހުންގެ މައްޗަށް، اللهُ سُبحَانَهُ وَتَعَالَى ޙަރާމްކުރައްވައިފައި ވަނިކޮށް، ތިޔަބައިމީހުން، އެ إِلٰهُގެ އަމުރުފުޅާ ޚިލާފުވެ، ތިޔަބައިމީހުންގެ އަމިއްލަ ނަފްސަށް ޚިޔާނާތްތެރިވެ، ތިޔަބައިމީހުންގެ އަނބީންނާ ތިޔަބައިމީހުން ޖިމާޢުވެ އުޅުނު ކަން، اللهُ سُبحَانَهُ وَتَعَالَى ދެނެވޮޑިގެން ވެއެވެ.\nއެއަށްފަހު، اللهُ سُبحَانَهُ وَتَعَالَى ތިޔަބައިމީހުންގެ މައްޗަށް ތައުބާލައްވައި، ތިޔަބައިމީހުންނަށް އެ ކަމުގެ ކުށް މަޢާފުކުރައްވައި، ތިޔަބައިމީހުންނަށް ލުއިކޮށްދެއްވައި، ރަމަޟާން މަހުގެ ރޭތަކުގައި، އެދުންވެރިކަމުގެ ގޮތުން ތިޔަބައިމީހުންގެ އަނބީންގެ ގައިގާ ބީހި، އެ ކަނބަލުންނާ ޖިމާޢުވެއުޅުން، ތިޔަބައިމީހުންނަށް ހުއްދަކުރައްވައިފިއެވެ! އަދި، اللهُ سُبحَانَهُ وَتَعَالَى ތިޔަބައިމީހުންނަށް ޓަކައި ކަނޑައަޅުއްވައި މިންވަރުކުރައްވައި ލިއުއްވައިފައިވާ ގޮތުގެމަތީން ދަރީން ލިބުމަށް އެދި، އެ إِلٰهُގެ ޙަޟްރަތުގައި ތިޔަބައިމީހުން ދަންނަވައި އުޅޭށެވެ! އަދި އިރުއޮސްފުހުމުން ފެށިގެން، ރޭގަނޑުގެ އަނދިރިކަން ނިމި، ފަޖްރުގެ އަލިކަން ފައުޅުވެ އެނގިއްޖައުމަށް ދާނދެން، ތިޔަބައިމީހުން ކައިބޮއި އުޅޭށެވެ! އަދި ފަޖްރުގެ އަލިކަން ފައުޅުވާ ވަގުތުން ފެށިގެން، އެ ދުވަހެއްގެ އިރުއޮސްފުހިއްޖައުމަށް ދާނދެން، ރޯދަ ގެއްލެނިވި އެންމެހައި ކަންތައްތަކުން ދުރުވެ، ރޯދަ ފުރިހަމަ ކުރުންމަތީ ތިޔަބައިމީހުން ދެމިތިބޭށެވެ!\nއަދި މިސްކިތްތަކުގައި ތިޔަބައިމީހުން އިޢުތިކާފަށް ތިބޭ ޙާލު، އެދުންވެރިކަމުގެ ގޮތުން އަނބީންގެ ގައިގައި ބީހި އެ ކަނބަލުންނާ ޖިމާޢުވެނޫޅޭށެވެ! އެހެނީ، އިޢުތިކާފަށް ތިބޭ ޙާލު، އަނބީންނާ ޖިމާޢުވުމަކީ، އިޢުތިކާފުގެ އަޅުކަން ބާޠިލުވަނިވި ކަމެކެވެ. ބަޔާންވެދިޔަ ޙުކުމްތަކަކީ، اللهُ سُبحَانَهُ وَتَعَالَى ތިޔަބައިމީހުންނަށް ޓަކައި ކަނޑައަޅުއްވައި ޝަރްޢުކުރައްވައިފައިވާ ޙުކުމްތަކެކެވެ. އަދި އެ ޙުކުމްތަކަކީ، ރަމަޟާން މަހުގެ ރޭތަކުގައި އަނބީންނާ ޖިމާޢުވުން ހުއްދަ ވަގުތުތަކާއި، ހުއްދަނޫން ވަގުތުތަކާއި، ކައިބޮއި އުޅުން ހުއްދަ ވަގުތުތަކާއި، ހުއްދަނޫން ވަގުތުތައް ވަކިކޮށްދޭ އިންތަކެއް ވެސް މެއެވެ. ވީމާ، ތިޔަބައިމީހުން އެ އިންތައް ފަހަނަޅައި ނުދާށެވެ! ފަހެ، اللهُ سُبحَانَهُ وَتَعَالَى މި ފަދަ އާޔަތްތައް ބާވައިލައްވައި، އެ އާޔަތްތަކުގައި ޝަރްޢީ ޙުކުމްތައް ސާފުކޮށް ބަޔާންކޮށްދެއްވައި، އެ ޙުކުމްތައް މީސްތަކުންނަށް އަންގަވަނީ، ޙަރާމް ކަންތައްތަކުން މީސްތަކުން ދުރުވެތިބުމަށް ޓަކައެވެ. އެއީ، އެ إِلٰهُގެ ޙަޟްރަތުން ލިބޭނޭ ޘަވާބަށް ދަހިވެތިވެ، އެ إِلٰهُގެ ޢަޛާބަށް ބިރުވެތިވެ، އެންމެހައި މީސްތަކުން، އެ إِلٰهއަށް ތަޤްވާވެރިވުމަށް ޓަކައެވެ.[67] \nދަންނާށެވެ! އިޢުތިކާފުކުރުމަކީ، اللهُ سُبحَانَهُ وَتَعَالَى އާ ކުއްތަންވުމުގެ ނިޔަތުގައި، ކަނޑައެޅިގެންވާ މުއްދަތަކަށް މިސްކިތުގައި ދެމިތިބުމެވެ.\nއިސްލާމް ދީނުގެ ކުރީކޮޅުގައި، ރަމަޟާން މަހުގެ ރޭތަކުގައި ޢިޝާ ނަމާދުކުރުމަށް ފަހު ނުވަތަ ނިދަން އޮށޯތުމަށް ފަހު، އެދުންވެރިކަމާ އެކު އަނބީންގެ ގައިގާ ބީހި އެ ކަނބަލުންނާ ޖިމާޢުވުން މުސްލިމުންގެ މައްޗަށް، اللهُ سُبحَانَهُ وَتَعَالَى ޙަރާމްކުރައްވައިފައި ވަނިކޮށް، ބައެއް އަޞްޙާބުންނަށް އެ އަމުރުފުޅާ ޚިލާފުވެވަޑައިގެންނެވުނެވެ.\nދެން އެއަށްފަހު، ކައު އިތުރު ރަސޫލާގެ އަރިހަށް އެ އަޞްޙާބުން ވަޑައިގެން އެ ކަމާ މެދު ދެރަފުޅުވެ، ވަރަށް ބޮޑަށް ހިތާމަފުޅުކުރައްވައި، اللهُ سُبحَانَهُ وَتَعَالَىގެ ޙަޟްރަތަށް ރުޖޫޢަވެ ތައުބާވެވަޑައިގެންނެވިއެވެ. ވުމާއެކު، އެ ކަމާ ގުޅިގެން މި އާޔަތް ބާވައިލެއްވުނެވެ.[68] ",
        "footnotes": "[67] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[68] تَفْسِيرُ جامِعِ الْبَيَانِ لِلإمَامِ مُحَمَّدِ بنِ جَرِيرِ الطَّبَرِي"
    },
    {
        "aayah_number": "188",
        "tafseer": "އޭ މުސްލިމުންނޭވެ! ތިޔަބައިމީހުންގެ ތެރެއިން އެއް ބަޔަކު، އަނެއް ބަޔެއްގެ މުދައު ޙަރާމް ގޮތްގޮތަށް ލިބިގަނެ، ނުޙައްޤު ބާޠިލު ގޮތުގައި އެ ތަކެތި ކައިނޫޅޭށެވެ! އެއީ، ދޮގު ހުވާކޮށްގެންނާއި، މަކަރާއި ޙީލަތްހަދައިގެންނާއި، ޣަޞްބުން ފޭރިގެންނާއި، ވައްކަންކޮށްގެންނާއި، ރިޝްވަތުގެ ގޮތުންނާއި، ރިބާގެ މުޢާމަލާތުތަކުގެ ތެރެއިންނާ އަދި އެ ނޫނަސް އެހެނިހެން ޙަރާމް ގޮތްގޮތުންނެވެ. އަދި ތިޔަބައިމީހުންނަށް އެނގިގެން ތިބެމެ، ޙައްޤުނޫން ގޮތްގޮތަށް މީސްތަކުންގެ މުދަލުގެ ތެރެއިން ބައެއް ލިބިގަނެ، އެ ފަދަ މުދައު ފާފަވެރިގޮތުގައި ބޭނުންކުރުމަށާއި ކެއުމަށް ޓަކައި، ޤާޟީންނަށާއި އެކިއެކި ކަންކަމާ ޙަވާލުވެތިބޭ މަސްއޫލުވެރީންނަށާއި އަދި އެ ފަދަ އެހެނިހެން ފަރާތްތަކަށް ވިއަސް، ތިޔަބައިމީހުންގެ މުދަލުން ހޭދަކޮށް ރިޝްވަތުދީ ނޫޅޭށެވެ! އެހެނީ، އެ ފަދަ ކަންތައްކުރާ މީހުން ވާނީ، ފާފަވެރި ގޮތުގައި މީސްތަކުންގެ މުދައު ލިބިގަނެ ޙަރާމްތަކެތި ކައިބޮއި އުޅޭ ބަޔަކު ކަމުގައެވެ.[69]",
        "footnotes": "[69] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "189",
        "tafseer": "އޭ ރަސޫލާއެވެ! ހަނދަށް އަންނަ އެކިއެކި ބަދަލުތަކާ ގުޅޭގޮތުން، އިބަ ރަސޫލާގެ އަޞްޙާބުން އިބަ ރަސޫލާއާ ސުވާލުކުރައްވަތެވެ. ވީމާ، އިބަ ރަސޫލާ ވިދާޅުވާށެވެ! ހަނދަށް އަންނަ ބަދަލުތަކަކީ، ރޯދަހިފުމާއި، ޢީދުކުރުމާއި، ޙައްޖުވުން ފަދަ އަޅުކަން އަދާކުރަންޖެހޭ ވަގުތުތަކާ އަދި އެކިއެކި މަސައްކަތްކުރާނޭ ވަގުތުތަކާއި މޫސުންތައް މީސްތަކުން ދެނެގަތުމަށް ޓަކައި، اللهُ سُبحَانَهُ وَتَعَالَى ލައްވައިފައިވާ ޢަލާމާތްތަކެކެވެ. ދަންނާށެވެ! ހެޔޮކަމަކީ، އިޙްރާމުގެ ޙާލަތުގައި ގޭގޭގެ ފުރަގަހުން، ވަލުދޮރޯށީން ގޭގެއަށް ވަދެއުޅުން ކަމުގައެއް ނުވެއެވެ. އަދި ހެޔޮކަން ވަނީ އެ ގޮތަށް އެ ކަން ކުރުމުގައެއް ވެސް ނޫނެވެ. އެހެނެއްކަމަކު، ހުރިހައިވެސް ހެޔޮކަމަކީ، اللهُ سُبحَانَهُ وَتَعَالَىއަށް ބިރުވެތިވެ ތަޤްވާވެރިވުމެވެ. އަދި މީސްތަކުންގެ ތެރެއިން އެންމެ ހެޔޮ ބަޔަކީ ވެސް ތަޤްވާވެރީންނެވެ.\nވުމާއެކު، ހުރިހައި ހެޔޮކަމެއްމެ ވަނީ، اللهُ سُبحَانَهُ وَتَعَالَى އެންގެވި ގޮތަށް ކަންތައްތައްކޮށް، ނަހީކުރެއްވި ކަންތައްތަކުން ދުރުވެގަނެ، އެ إِلٰهُ އެންގެވި ގޮތުގެ މަތީން، އެ إِلٰهُގެ ރަސޫލާ ދެއްކެވި ގޮތަށް އަޅުކަންކޮށް، އެ إِلٰهއަށް ބިރުވެތިވާ މީހާގެ ކިބައިގައެވެ. ކަން މިހެންހުރި އިރު، އިޙްރާމް ބަނދެގެން ތިބެ ތިޔަބައިމީހުން ގެއަކަށް ވަންނަ ނަމަ، އެ ގެއެއްގެ މައި ދޮރުން ވަދެއުޅޭށެވެ! އަދި ތިޔަބައިމީހުން ކޮންމެ ކަމެއް ކުރި ކަމުގައި ވިއަސް، އެ ކަމެއް ކުރުމަށް، اللهُ سُبحَانَهُ وَتَعَالَى އަންގަވައިފައިވާ ގޮތަށް، އެ إِلٰهއަށް ބިރުވެތިވެ ތިބެ އެ ކަމެއް ކުރާށެވެ! އެއީ، ދުނިޔެއާއި އާޚިރަތުގައި އެ ކަންކަމަށް އެދި ތިޔަބައިމީހުން ލޯބިކުރާ ކަންތައްތައް ޙާޞިލުވެ ކާމިޔާބުވުމަށް ޓަކައެވެ.[70] \nމި އާޔަތް ބާވައިލެއްވުނު ސަބަބާ ބެހޭ ގޮތުން ރިވާވެގެންވެއެވެ. ހަނދަށް އަންނަ ބަދަލުތަކާއި އެ ބަދަލުތައް އަންނަ ގޮތާ މެދު، އަޞްޙާބުންގެ ތެރެއިން ބައެއް އަޞްޙާބުން، ކައު އިތުރު ރަސޫލާއާ ސުވާލުކުރެއްވިއެވެ. އެ ސުވާލުގައި އެ އަޞްޙާބުން ދެންނެވިއެވެ. ”ކޮންމެ މަހެއްގެ ހަނދު ފުރަތަމަ ފެންނައިރު އެހާ ހިމަކޮށް ހުރެފައި، ފަހުން ބޮޑުވަމުން ގޮސް ފުރިހަމަ ހަނދަކަށް ވެދެއެވެ. ދެން، މަޑުމަޑުން އުނިވަމުން ގޮސް މުޅީން ނުފެނިފައި، އަނެއްކާ ވެސް، ހަމަ އިހު ފެނުނުހެން ހިމަހިމަ ރޮއްޖެއްގެ ސިފައިގައި ފެނެއެވެ. ވީމާ، އެ ކަން އެހެންވުމުގެ ސަބަބަކީ ކޮބައިތޯއެވެ؟“ ދެން، އެ ސުވާލާ ބެހޭ ގޮތުން މި އާޔަތް ބާވައިލައްވައި، ހަނދަށް އެ އަންނަ ބަދަލުތަކަކީ، މީސްތަކުންގެ ދިރިއުޅުމާ ބެހޭ ކަންތައްތަކާއި، ޙައްޖުފަދަ އަޅުކަމުގެ ކަންތައްތަކަށް ކަނޑައެޅިގެންވާ މޫސުމްތަކާއި ދުވަސްތައް ދެނެގަނެ، ވަގުތު ފާހަގަކުރެވޭނޭ ގޮތް މިންވަރުކުރައްވައި، އެ ކަމަށް ޓަކައި، اللهُ سُبحَانَهُ وَتَعَالَى ލައްވަވައިފައިވާ ގޮތްތަކެއް ކަން އަންގަވައި މި އާޔަތް ބާވައިލެއްވުނެވެ.\nއަދި ބަޔާންވެދިޔަ ސުވާލު، ކީރިތި ރަސޫލާއާ ކުރެއްވުނީ، މަދީނާގެ މީހުން، ޙައްޖަށް ނުވަތަ ޢުމްރާއަށް އިޙްރާމްބަނދެފި ނަމަ، އިޙްރާމުގެ ޙާލަތުގައި ތިބޭއިރު، ގޭގޭގެ މައި ދޮރުން ގޭގެއަށް ވަދެނޫޅޭ ދުވަސްވަރެއްގައެވެ. ވީމާ، އިޙްރާމުގެ ޙާލަތުގައި ވަނިކޮށް، ކޮންމެހެން ގެއަކަށް ވަންނަން އެބައިމީހުންނަށް ޖެހިއްޖެ ނަމަ، އެ ގެއެއްގެ މައި ދޮރުން، އެ ގެއަކަށް ވަނުމުގެ ބަދަލުގައި، އެ ގެއެއްގެ ފުރަގަހުން ދޮރެއް ކަނޑައިގެން، އެ ދޮރުން އެބައިމީހުން އެ ގެއަކަށް ވަދެއުޅުނެވެ. އަދި އެ ކަމަކީ، ޙައްޖާއި ޢުމްރާގެ އަޅުކަމުގެ ތެރޭގައި ހިމެނޭ ކަމެއްކަމުގައި ވެސް އެބައިމީހުން ބަލައިއުޅުނެވެ.\nވުމާއެކު، އެ ކަމަކީ، އަޅުކަމުގެ ތެރޭގައި ހިމެނޭ ކަމެއް ނޫން ކަމާއި، އަޅުކަމަކީ އަދި ހެޔޮކަމަކީ، اللهُ سُبحَانَهُ وَتَعَالَىއަށް ބިރުވެތިވެ ތަޤްވާވެރިވެ، ކޮންމެކަމެއް ވެސް، އެ إِلٰهُ އަންގަވައިފައިވާ ގޮތަށް ކުރުން ކަމުގައި އަންގަވައި މި އާޔަތް ބާވައިލެއްވުނު ކަމުގައި ވެސް ވެއެވެ.[71] \nއަދި މި އާޔަތުން ދޭހަވާ ގޮތުގައި ކޮންމެ ކަމެއް ވެސް ދަސްކުރަން ވާނީ އެ ކަމެއްގެ ޢިލްމުވެރީންގެ ގާތުންނެވެ. އަދި އަޅުކަމުގެ ގޮތުން ކުރާންވާ ހުރިހައި ކަމެއްމެ ވަނީ، ކަނޑައެޅި ނިމިފައެވެ. ވީމާ، އަޅުކަމުގެ ތެރެއަށް އިތުރު ކަމެއް ވެއްދުމެއް އަދި އޭގެ ތެރެއިން ކަމެއް އުނިކުރުމެއް ވިއަސް، އެއްވެސް ޙާލެއްގައި، އެއްވެސް މީހަކަށް ހުއްދަވެގެނެއް ނުވެއެވެ.[72] ",
        "footnotes": "[70] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[71] الْجَامِعُ لِأحْكَامِ الْقُرْآنِ لِلْإمَامِ الْقُرْطُبِي\n[72] تَفْسِيرُ الْبَيَانِ لِلشَّيْخِ مُحَمَّدِ جَمِيل دِيدِي"
    },
    {
        "aayah_number": "190",
        "tafseer": "އޭ اللهُ سُبحَانَهُ وَتَعَالَىގެ އެއްކައުވަންތަކަން ތެދުކޮށް ޤަބޫލުކޮށް، އެ إِلٰهُގެ ރަސޫލާއާ ތަބާވެ، އެ إِلٰهُ ޝަރްޢުކުރެއްވި އެންމެހައި ކަންތައްތައް ޤަބޫލުކުރާ މުއުމިނުންނޭވެ! اللهُ سُبحَانَهُ وَتَعَالَىގެ ދީނަށް ނަޞްރުދިނުމަށް ޓަކައި، ތިޔަބައިމީހުންނާ ހަނގުރާމަކުރާ ކާފިރުންނާ ދެކޮޅަށް، އެ إِلٰهُގެ މަގުގައި ތިޔަބައިމީހުން ޖިހާދުކުރާށެވެ! އަދި ޖިހާދުކުރުމުގައި ހައްދުފަހަނަޅައި ގޮސް، އަންހެނުންނާއި، މުސްކުޅީންނާއި، ކުޑަކުދީން ޤަތުލުކޮށް އަނިޔާވެރިނުވާށެވެ! އެހެނީ، އެ ކަމަކީ، اللهُ سُبحَانَهُ وَتَعَالَى މަނާކުރައްވައިފައިވާ ކަމެކެވެ.\nހަމަކަށަވަރުން، اللهُ سُبحَانَهُ وَتَعَالَى ކަނޑައަޅުއްވައިފައިވާ އިންތައް ފަހަނަޅައި ގޮސް، އެ إِلٰهއާއި އެ إِلٰهُގެ ރަސޫލާ ޙަރާމްކުރެއްވި ކަންތައްތަކަށް އަރައިގަންނަ މީހުން ދެކެ، އެ إِلٰهُ ލޯބިވެވޮޑިނުގަންނަވަތެވެ.[73] ",
        "footnotes": "[73] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "191",
        "tafseer": "އޭ اللهُ سُبحَانَهُ وَتَعَالَىގެ އެއްކައުވަންތަކަން ތެދުކޮށް، ޤަބޫލުކޮށް އެ إِلٰهُގެ ރަސޫލާއާ ތަބާވެ، އެ إِلٰهُ ޝަރްޢުކުރެއްވި އެންމެހައި ކަންތައް ޤަބޫލުކުރާ މުސްލިމުންނޭވެ! އަދި ތިޔަބައިމީހުންނާ ދެކޮޅަށް ހަނގުރާމަކުރާ މުޝްރިކުން ކޮންމެ ތަނަކުން ފެނުނު ކަމުގައި ވިއަސް، ތިޔަބައިމީހުން އެބައިމީހުންނާ ހަނގުރާމަކުރާށެވެ! އެހެނީ، އެ މުޝްރިކުން ވަނީ ތިޔަބައިމީހުން މައްކާއިން ނެރެލައިފައެވެ. ވީމާ، ތިޔަބައިމީހުންނާ މެދު، އެ މުޝްރިކުން ކަންތައް ކުރި ފަދައިން ތިޔަބައިމީހުން ވެސް އެބައިމީހުންނާ މެދު ކަންތައްކޮށް، އެބައިމީހުން މައްކާއިން ނެރެލާށެވެ! އަދި ތިޔަބައިމީހުން އެ މުޝްރިކުންނާ ދެކޮޅަށް ތިޔަ ކުރާ ހަނގުރާމައަށްވުރެން، ކީރިތި ޤުރްއާން ދޮގުކުރުމާއި، ޝިރްކުކުރުމާއި، އިސްލާމް ދީނަށް ވަނުމުގެ މަގު މީސްތަކުންނަށް ބަންދުކުރުމަށް މަސައްކަތްކުރުމުގެ ފިތުނަ މާ ބޮޑުވެގެންވެއެވެ. އަދި އިތުރުކަމާއި މާތްކަން ބޮޑު މައްކާގެ ޙުރްމަތް ކަނޑައި، ތިޔަބައިމީހުންނާ ހަނގުރާމަކުރުމަށް އެބައިމީހުން ފަށައިގެންފުމަށް ދާނދެން، މައްކާގެ ސަރަހައްދުގައި އެބައިމީހުންނާ ހަނގުރާމަކުރުމަށް ތިޔަބައިމީހުން އަވަސްވެނުގަންނާށެވެ!\nއެއީ، އަލްމަސްޖިދުލްޙަރާމުގެ ޙުރްމަތްތެރިކަމާއި މާތްކަމަށް ޓަކައެވެ. ނަމަވެސް، އެ މުޝްރިކުން އިސްވެ، ޙުރްމަތްތެރިކުރެއްވިގެންވާ މައްކާގައި ތިޔަބައިމީހުންނާ ހަނގުރާމަކުރުމަށް ފަށައިގެންފި ނަމަ، ތިޔަބައިމީހުން ވެސް އެބައިމީހުންނާ ހަނގުރާމަކުރާށެވެ! އެހެނީ، ދެކޮޅުވެރިކަން ހުއްޓުވުމަށް ޓަކައި، ކާފިރުންނަށް ދޭންވާ ސަޒާއަކީ ހަމަ އެއީއެވެ.[74] ",
        "footnotes": "[74] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "192",
        "tafseer": "އޭ މުސްލިމުންނޭވެ! ފަހެ، އިސްލާމް ދީނާ މެދު މުޝްރިކުން އެ ގެންގުޅޭ ދެކޮޅުވެރިކަމާއި ޢަދާވާތްތެރިކަން ދޫކޮށް، ތިޔަބައިމީހުންނާ ހަނގުރާމަކުރުން އެ މުޝްރިކުން ހުއްޓައިލައިފި ނަމަ، ތިޔަބައިމީހުން ވެސް އެބައިމީހުންނާ ހަނގުރާމަކުރުން ހުއްޓައިލާށެވެ! ފަހެ ހަމަކަށަވަރުން، اللهُ سُبحَانَهُ وَتَعَالَىއީ، އެ إِلٰهُގެ އަޅުތަކުންގެ ތެރެއިން އެ إِلٰهُގެ ޙަޟްރަތަށް ރުޖޫޢަވެ ތައުބާވާ އަޅުތަކުންނަށް ކުރެވިފައިވާ ކުށްތަކާ މެދު ސުވާލުނުކުރައްވާ، އެ ފަދަ އަޅުތަކުންގެ ފާފަ ގިނަގިނައިން ފުއްސަވާ، އެބައިމީހުންނަށް ނުހަނު އޯގާވަންތަ ރަޙީމުވަންތަ إِلٰهއެވެ.[75]",
        "footnotes": "[75] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "193",
        "tafseer": "އޭ މުސްލިމުންނޭވެ! އިސްލާމް ދީނާ ދެކޮޅަށް، ތިޔަބައިމީހުންނާ ހަނގުރާމަކުރާ މުޝްރިކުންނާ ހަނގުރާމަ ކުރުންމަތީ ތިޔަބައިމީހުން ވެސް ދެމިތިބޭށެވެ! އެއީ، اللهُ سُبحَانَهُ وَتَعَالَىގެ ދީން ފައުޅުވެ، ޢާންމުވެ، އެ ދީނުގެ ބާރު ގަދަވެއްޖައުމަށް ދާނދެނެވެ.\nއަދި ޝިރްކުކުރުމާއި، ކީރިތި ޤުރްއާން ދޮގުކުރުމާއި، އިސްލާމް ދީނަށް ވަނުމުގެ މަގު މީސްތަކުންނަށް ބަންދުކުރުމުގެ ގޮތުން މުޝްރިކުން އެ ކުރާ މަސައްކަތް ހުއްޓައިލައި، އެބައިމީހުންގެ ފިތުނަވެރިކަމުން މީސްތަކުން ސަލާމަތްވެއްޖައުމަށް ދާނދެނެވެ. ފަހެ، އެ މުޝްރިކުން އިސްލާމް ދީނާ ދެކޮޅަށް ހަނގުރާމަކުރުން ހުއްޓައިލައިފި ނަމަ، ތިޔަބައިމީހުން ވެސް އެބައިމީހުންނާ ހަނގުރާމަކުރުން ހުއްޓައިލާށެވެ! ފަހެ، اللهُ سُبحَانَهُ وَتَعَالَىއަށް ކާފިރުވެ، އިސްލާމް ދީނާ ޢަދާވާތްތެރިވެ، އެ ދީނުގެ މަގު މީސްތަކުންނަށް ބަންދުކުރުމަށް މަސައްކަތްކޮށް، ހަމައިންނެއްޓި އަނިޔާވެރިވާ ބަޔެއްގެ މައްޗަށް މެނުވީ، ޢަދާވާތްތެރިވުމެއް އަދި އެ ކަމަށް ސަޒާދިނުމެއް ވިއަސް ނުވެއެވެ.[76] \nދަންނާށެވެ! މި އާޔަތުގައި، اللهُ سُبحَانَهُ وَتَعَالَى މުސްލިމުންނަށް އަމުރުކުރައްވައިފައި ވަނީ، ކާފިރުންގެ ފަރާތުން މުސްލިމުންނަށް އަނިޔާކުރުމެއް ނެތި، އީމާންކަމާ އަދި އެ ނޫން އެންމެހައި ދީނީ އަޅުކަން، ހަމަ އެކަނި اللهُ سُبحَانَهُ وَتَعَالَى އަށް ޚާލިޞްކުރެވި، ޙުރްމަތްތެރިވެގެންވާ މާއްކާއާއި އެ ނޫން ތަންތާނގައި ވެސް، މުސްލިމުންނަށް އެބައިމީހުންގެ ދީން ފައުޅުކޮށް އުޅުމުގައި އެއްވެސް ބިރުވެރިކަމެއް ނެތި، އަމާންކަން ލިބިއްޖައުމަށް ދާނދެން ކާފިރުންނާ ހަނގުރާމަ ކުރުމަށެވެ.[77] ",
        "footnotes": "[76] الْمُخْتَصَرُ فِي التَّفْسِير مِنْ مَرْكَزِ تَفْسِيرِ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة\n[77] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "194",
        "tafseer": "އޭ މުއުމިނުންނޭވެ! ޙުރްމަތްތެރިކުރެއްވިގެންވާ މައްސަރަކަށް ޙުރްމަތްތެރިކުރެއްވިގެންވާ މައްސަރެކެވެ.\nއަދި ޙުރްމަތްތެރިކަން ކަނޑައިފުމަކީ ބަދަލުހިފުން އޮންނަ ކަމެއް ވެސް މެއެވެ. ވީމާ، اللهُ سُبحَانَهُ وَتَعَالَى ޙުރްމަތްތެރިކުރައްވައިފައިވާ ތަނެއްގައި، ޙުރްމަތްތެރި ދުވަސްވަރެއްގައި ހަނގުރާމަކޮށް ނުވަތަ އެހެން ގޮތަކުން ވިއަސް، އިސްލާމް ދީނުގެ އިންތައް ފަހަނަޅައި ދާ މީހުންގެ ކިބައިން ބަދަލުހިފުން އެ إِلٰهُ ޝަރްޢުކުރައްވައިފައި ވަނީ،\nއެ ބަޔަކު ކަންތައްތައް ކުރިފަދައަކުން އެ ބަޔަކާ މެދު ކަންތައް ކުރެވޭ އުޞޫލުންނެވެ. އެހެންކަމުން، اللهُ سُبحَانَهُ وَتَعَالَى ޙުރްމަތްތެރިކުރައްވައިފައިވާ މައްސަރުތަކުގެ ތެރެއިން މައްސަރެއްގައި ވިއަސް، މުޝްރިކުން ތިޔަބައިމީހުންނާ ހަނގުރާމަކުރާން ފަށައިފި ނަމަ ތިޔަބައިމީހުން ވެސް އެބައިމީހުންނާ ހަނގުރާމަކުރާށެވެ!\nފަހެ، ޢަދާވާތްތެރިވުމުގައި އިސްނަގައި، ތިޔަބައިމީހުންނާ ދެކޮޅުވެރިވެ އަދި ތިޔަބައިމީހުންގެ މައްޗަށް އިސްވެ އަރައިގަތް ބަޔަކު ކަންތައް ކުރިފަދައަކުން، ތިޔަބައިމީހުން ވެސް އެ ބަޔަކާ މެދު ކަންތައްކުރާށެވެ! އަދި އެ ގޮތަށް ކަންތައްތައް ކުރުމަކީ، ތިޔަބައިމީހުންގެ މައްޗަށް ފާފައެއް އޮތް ކަމެއް ނޫނެވެ. އަދި އެ ގޮތަށް ބަދަލުހިފައި ޢުޤޫބާތްދިނުމުގައި، ތިޔަބައިމީހުން، اللهُ سُبحَانَهُ وَتَعَالَىއަށް ބިރުވެތިވެ ތަޤްވާވެރިވެ، އެ إِلٰهُ ބާވައިލެއްވި ޝަރީޢަތުގެ އިންތައް ފަހަނަޅައިނުދާށެވެ! އަދި ހަމަކަށަވަރުން، اللهُ سُبحَانَهُ وَتَعَالَى ވޮޑިގެންވަނީ، އެ إِلٰهُ އަމުރުކުރެއްވި ކަންތައްތައް ކޮށް، ނަހީކުރެއްވި ކަންތައްތަކުން ދުރުވެ، ތަޤްވާވެރިވާ މީހުންނާ އެކުގައި ކަން ތިޔަބައިމީހުން ރަނގަޅަށް ދަންނަހުށިކަމެވެ![78] ",
        "footnotes": "[78] الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "195",
        "tafseer": "އޭ މުއުމިނުންނޭވެ! اللهُ سُبحَانَهُ وَتَعَالَىގެ ކަލިމަފުޅު މަތިވެރިކުރުމަށް ޓަކައި ޖިހާދުކުރުމަށާއި މުސްލިމުންގެ ލަޝްކަރު ތައްޔާރުކުރުމަށާއި ހަތިޔާރު ހޯދުމަށާ އަދި އެ ނޫން ވެސް ދީނީ ކަންތައްތައް ކުރިއަރުވައި އެ إِلٰهُގެ ދީނަށް ނަޞްރުދިނުމަކީ، އެ ނޫން އެހެނިހެން ކަންކަމެކޭ ވެސް އެއްފަދައިން ނުހަނު ބޮޑު ދީލަތި އެހީއަށް ބޭނުންވާ ކަންކަމެވެ. ވީމާ، ތިޔަބައިމީހުންގެ މުދަލުން، اللهُ سُبحَانَهُ وَتَعَالَىގެ މަގުގައި ހޭދަކުރުން މަތީ ދެމިތިބޭށެވެ! އަދި اللهُ سُبحَانَهُ وَتَعَالَىގެ މަގުގައި، ޖާނާއި މާލުން ޖިހާދުކުރުން ހުއްޓައިލައި، އިސްލާމް ދީނަށް ނަޞްރުދިނުމަށް ޓަކައި ކުރާންޖެހޭ ހޭދަތައް ނުކޮށް، ތިޔަބައިމީހުންގެ ނަފްސުތައް ހަލާކުގެ ތެރެއަށް ވައްޓައިނުލާށެވެ! އެހެނީ، اللهُ سُبحَانَهُ وَتَعَالَىގެ މަގުގައި ޖިހާދުކުރުން ހުއްޓައިލައި، އެ ނޫން ވެސް ދީނީ ކަންތައްތައް ކުރިއެރުވުމަށް ހޭދަނުކޮށް ތިބުމަކީ، ތިމާއާއި މުޅި އިސްލާމީ އުންމަތް ހަލާކުގެ ތެރެއަށް އެއްލައިލެވޭ ކަމެކެވެ. ވީމާ، ތިޔަބައިމީހުންގެ އަތްތަކުން، ތިޔަބައިމީހުންގެ ހަށިތަކާއި ފުރާނަތައް އެ ފަދަ ހަލާކެއްގެ ތެރެއަށް އެއްލައިނުލާށެވެ!\nއަދި اللهُ سُبحَانَهُ وَتَعَالَىގެ މަގުގައި ހޭދަކުރުމުގައްޔާއި، އެ إِلٰهއަށް ކިޔަމަންތެރިވުމުގައްޔާއި، މިީސްތަކުންނާ މުޢާމަލާތުކުރުމުގައި އިޙްސާންތެރިވެ، ރިވެތި އަޚްލާޤުން ޒީނަތްތެރިވެގެން ތިބުމާ އެކު، ޖިހާދުކުރުމާ ބެހޭ އެންމެހައި ކަންތައްތައް، ތިޔަބައިމީހުން ނުހަނު މޮޅަށް ކުރަމުން ގެންދާށެވެ! އަދި ތިޔަބައިމީހުން ކުރާ ހުރިހައި ޢަމަލަކީ، اللهُ سُبحَانَهُ وَتَعَالَىގެ ރުހިވޮޑިގަތުން އަދައި، އެ إِلٰهُ އެންގެވި ގޮތަށް ކުރާ ޢަމަލުތަކެއް ކަމުގައި ހަދައި، ތިޔަބައިމީހުން ކުރާ ހުރިހައި ކަމެއް، އެ إِلٰهُގެ ވަޖްހުފުޅަށް ޚާލިޞްކުރާށެވެ! އެހެނީ ހަމަކަށަވަރުން، އިޚްލާޞްތެރިކަމާ އެކު ހެޔޮކޮށް ކަންތައްތައްކުރާ އިޙްސާންތެރީން ދެކެ، اللهُ سُبحَانَهُ وَتَعَالَى ލޯބިވެވޮޑިގެންވެތެވެ.[79] \nދަންނާށެވެ! އެކި ޒަމާނުގައި އެކި ތަންތާނގައި އެކި ގޮތްގޮތަށް އިސްލާމް ދީނާ ދެކޮޅަށް ހަނގުރާމަކުރެވެމުންދާކަމީ ވަންހަނާވެގެންވާ ކަމެއް ނޫނެވެ. ވީމާ، اللهُ سُبحَانَهُ وَتَعَالَىގެ ދީން މަތިވެރިކޮށް، އެ إِلٰهُގެ ދީނަށް ނަޞްރުދިނުމަށް ޓަކައި ކުރެވޭ ޖިހާދަކީ، ވަކި ޒަމާނަކަށް އަދި ވަކި ތަނަކަށް ޚާއްޞަވެފައިވާ ކަމެއް ނޫނެވެ. އެހެންކަމުން، އިސްލާމް ދީނާ ދެކޮޅަށް މުސްލިމުންނާ ހަނގުރާމަކުރެވޭހައި ހިނދަކު، اللهُ سُبحَانَهُ وَتَعَالَىގެ ދީނަށް ނަޞްރުދިނުމަށް ޓަކައި ޖިހާދުކުރުން ދެމިއޮންނާން ވާނެއެވެ.އެހެންކަމުން، اللهُ سُبحَانَهُ وَتَعَالَى ވަޙީކުރެއްވިއެވެ. (وَقَاتِلُوا فِي سَبِيلِ اللَّهِ الَّذِينَ يُقَاتِلُونَكُمْ) މި ވަޙީ ބަސްފުޅުގެ މާނައީ: ”ތިޔަބައިމީހުންނާ ހަނގުރާމަކުރާ މީހުންނާ ތިޔަބައިމީހުން ވެސް، اللهُ سُبحَانَهُ وَتَعَالَىގެ މަގުގައި ހަނގުރާމަކުރާށެވެ!“ ވީމާ، الله سُبحَانَهُ وَتَعَالَىގެ މި ބަސްފުޅަށް ކިޔަމަންވެ، اللهُ سُبحَانَهُ وَتَعَالَىގެ މަގުގައި ޖިހާދުކުރުމަކީ ވާޖިބެއް ކަން ކަށަވަރެވެ.[80] ",
        "footnotes": "[79] الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ\nبِالْمَمْلَكَةِ الْعَرَبِيَّةِ السُّعُودِيَّة\n[80] تَفْسِيرُ الْبَيَانِ لِلشَّيْخِ مُحَمَّدِ جَمِيل دِيدِي"
    },
    {
        "aayah_number": "196",
        "tafseer": "އޭ މުސްލިމުންނޭވެ! ތިޔަބައިމީހުން، اللهُ سُبحَانَهُ وَتَعَالَىގެ ވަޖްހުފުޅުއަދައި ޙައްޖުގެ އަޅުކަމާއި ޢުމްރާގެ އަޅުކަން ފުރިހަމައަށް އަދާކޮށް، އެއިން ކޮންމެ އަޅުކަމެއް ވެސް، އެ إِلٰهއަށް ޓަކައި ޚާލިޞްކުރާށެވެ!\nފަހެ، ޙައްޖު ނުވަތަ ޢުމްރާވުމަށް ޓަކައި އިޙްރާމް ބަނުމަށް ފަހު، ދެކޮޅުވެރި ބަޔަކާ ހުރެ ނުވަތަ ބައްޔެއްގެ ސަބަބުން ނުވަތަ އެ ނޫން ވެސް ސަބަބަކާ ހުރެ، ޙައްޖު ނުވަތަ ޢުމްރާގެ އަޅުކަން އަދާކުރުމަށް ހުރަސްއެޅިއްޖެ ނަމަ، ތިޔަބައިމީހުންގެ މައްޗަށް ވާޖިބުވެގެން ވަނީ، اللهُ سُبحَانَهُ وَتَعَالَىގެ ޙަޟްރަތަށް ކުއްތަންވުމުގެ ގޮތުން، ގެރި ނުވަތަ ބަކަރި ނުވަތަ ޖަމަލުގެ ތެރެއިން، ތިޔަބައިމީހުންނަށް ލިބުނު އެއްޗެއް ހަދްޔުގެ ގޮތުގައި ކަތިލުމެވެ. އަދި ޙައްޖަށް ނުވަތަ ޢުމްރާއަށް އިޙްރާމް ބަނުމަށް ފަހު، އެއްވެސް ޢުޛްރަކާ ހުރެ ޙައްޖު ނުވަތަ ޢުމްރާގެ އަޅުކަން ފުރިހަމަނުކުރެވިއްޖެ ނަމަ، ހަދްޔު ކަތިލަންޖެހޭ ތަނަށް، އޭގެ މަޙައްލަށް ހަދްޔު ގެންދެވި، ހަދްޔު ކަތިލައިފުމަށް ދާނދެން ތިޔަބައިމީހުން ބޯ ބާލައި ނުވަތަ ބޯ ކޮށައި، އިޙްރާމް ނުކަނޑާހުށިކަމެވެ!\nއަދި އިޙްރާމް ބަނދެގެން ހުއްޓައި، ތިޔަބައިމީހުންގެ ތެރެއިން މީހަކަށް ބައްޔެއް ޖެހި ނުވަތަ ބޮލުގައި އުކުނު އެޅުން ފަދަ ސަބަބެއް މެދުވެރިވެއްޖެ ނަމަ، އެ ކަމަކުން ލިބޭ އުނދަގުލުން ސަލާމަތްވުމަށް ޓަކައި، ބޯ ބޭލުން ވެސް ތިއަބައިމީހުންނަށް ހުއްދަވެގެން ވެއެވެ. އަދި އެ ފަދަ ސަބަބެއް މެދުވެރިވެގެން ބޯ ބާލައިފި ނަމަ ފިދްޔަ ދިނުމަކީ، ވާޖިބު ކަމެއް ވެސް މެއެވެ. އެ ފިދްޔައަކީ، ތިން ދުވަހު ރޯދަހިފުމެވެ. ނުވަތަ ހަ މިސްކީނުންނަށް ކާންދިނުމެވެ. ނުވަތަ މައްކާގެ ސަރަޙައްދުގައި ބަކަރިއެއް ކަތިލައި، މައްކާގެ ފަޤީރުންނަށް ޞަދަޤާތްކުރުމެވެ. އަދި ފުރިހަމަ ޞިއްޙަތެއް ލިބި، އަމާންކަމާ އެކު ދަތުރުކުރުމުގެ މަގު ފަހިވެފައި ވުމާ އެކު، ތިޔަބައިމީހުންގެ ތެރެއިން މީހަކު ޙައްޖު ތަމައްތުޢުކުރާ ނަމަ، އެ މީހެއްގެ މައްޗަށް ހަދްޔު ކަތިލުން ވާޖިބުވެގެން ވެއެވެ.\nއަދި ޙައްޖު ތަމައްތުޢުކުރާ މީހުންގެ ތެރެއިން ހަދްޔުގެ ގޮތުން ކަތިލާނޭ އެއްޗެއް ނުލިބިއްޖެ މީހާ، ނުވަތަ ކަތިލާނޭ ހަދްޔު ގަނެވޭފަދަ ތަނަވަސްކަން ނެތިއްޖެ މީހާގެ މައްޗަށް ވާޖިބުވެގެން ވަނީ ދިހަ ދުވަހު ރޯދަހިފުމެވެ. އެއީ، ޙައްޖުގެ ދުވަސްވަރު މައްކާގައި ތިން ދުވަހު ރޯދަހިފައި، ޙައްޖުގެ އަޅުކަމަށް ފަހު އެ މީހެއްގެ އަހްލުވެރީންގެ ގާތަށް އެނބުރި ދެވުމުން ހަތް ދުވަހު ރޯދަހިފުމެވެ. އޭރުން، ފުރިހަމަ ދިހަ ދުވަހު ރޯދަހިފުނީއެވެ. އަދި ހަދްޔު ކަތިލުން ނުވަތަ ހަދްޔުގެ ބަދަލުގައި ރޯދަހިފުން ވާޖިބުވާނީ، ޙުރްމަތްތެރިވެގެންވާ މައްކާގެ ސަރަޙައްދުން ބޭރުގައި ދިރިއުޅޭ މީހުންގެމައްޗަށެވެ. އަދި اللهُ سُبحَانَهُ وَتَعَالَى އަމުރުކުރެއްވި އެންމެހައި ކަންތައްތައް ކޮށް، ނަހީކުރެއްވި އެންމެހައި ކަންތައްތަކުން ދުރުވެ، ތިޔަބައިމީހުން اللهُ سُبحَانَهُ وَتَعَالَىއަށް ބިރުވެތިވެ ތަޤްވާވެރިވާށެވެ! އަދި ހަމަކަށަވަރުން، اللهُ سُبحَانَهُ وَتَعَالَىއީ، އެ إِلٰهُގެ އަމުރުފުޅާ ޚިލާފުވެ، އެ إِلٰهُ ނަހީކުރެއްވި ކަންތައްތަކަށް އަރައިގަންނަ މީހުންނަށް ގަދަފަދަ ޢުޤޫބާތް ދެއްވާ إِلٰهُކަން ތިޔަބައިމީހުން ރަނގަޅަށް ދަންނާށެވެ![81] \nދަންނާށެވެ! ޙިޞާރުކުރެވި މަގު ބަންދުވުމުގެ ސަބަބުން، ޙައްޖު ނުވަތަ ޢުމްރާގެ އަޅުކަން ފުރިހަމަނުކުރެވޭ މީހަކު ނަމަ، އެ މީހަކު ބޯ ބާލައި ނުވަތަ ބޯ ކޮށައި އިޙްރާމް ކަނޑާނީ، ޙިޞާރުކުރެވުނު އިރު އޭނާ ހުރި ތަނެއްގައި ހުރެ ހަދްޔު ކަތިލުމަށްފަހުގައެވެ. އެހެނީ، مُحَمَّدُ ﷺއާއި އެ ރަސޫލާގެ އަޞްޙާބުން ޢުމްރާއަކަށް އިޙްރާމްބެންނެވުމަށް ފަހު ދަތުރުކުރައްވައިފައި ވަޑައިގެން އަލްޙުދައިބިއްޔާގައި ތިއްބަވަނިކޮށް، ޢުމްރާގެ އަޅުކަން ފުރިހަމަ ކުރެއްވުމުގެ މަގު ބަންދުވުމުން، އެ ތާނގައި ހުންނަވައި ޖަމަލެއް ކަތިލެއްވުމަށް ފަހު، އެ ރަސޫލާގެ އިސްތަށިފުޅުތުރުކުރައްވައި އިޙްރާމް ކެނޑުއްވިއެވެ.\nއަދި އެ ގޮތަށް ކަންތައް ކުރެއްވުމަށް، އެ ރަސޫލާގެ އަޞްޙާބުންނަށް ވެސް، އެ ރަސޫލާ އަމުރުކުރެއްވިއެވެ. ވީމާ، ކައު އިތުރު ރަސޫލާގެ މި ޢަމަލުފުޅުން ސާބިތުވަނީ، އެއްވެސް ޢުޛްރަކާ ހުރެ، ޙައްޖު ނުވަތަ ޢުމްރާގެ އަޅުކަން ފުރިހަމަނުކުރެވިއްޖެ ނަމަ، ފުރަތަމަ ކުރަންޖެހޭނޭ ކަމަކީ ހަދްޔު ކަތިލުން ކަމެވެ. ދެން އެއަށްފަހު، ބޯ ބާލައި ނުވަތަ ބޯ ކޮށައި އިޙްރާމް ކެނޑުން ކަމެވެ.\nއަދި ދަންނާށެވެ! ޙިޞާރުކުރެވި މަގު ބަންދުވުން ނޫން އެހެން ޢުޛުރަކާ ހުރެ، ޙައްޖު ނުވަތަ ޢުމްރާގެ އަޅުކަން ފުރިހަމަނުކުރެވޭ މީހަކު ނަމަ، ހަދްޔު ކަތިލުމަށް ފަހު، ބޯ ބާލައި ނުވަތަ ބޯ ކޮށައި އިޙްރާމް ކަނޑަން ވާނީ ޙުރްމަތްތެރިކުރެއްވިގެންވާ މައްކާގެ އިމުގެ ތެރޭގައެވެ.\nއަދި ވެސް ދަންނާށެވެ! ޙައްޖު ތަމައްތުޢުކުރާ މީހާ ޢުމްރާގެ އަޅުކަން އަދާކޮށް ނިމުމުން، އިޙްރާމް ބަނުމުގެ ސަބަބުން އޭނާގެ މައްޗަށް ޙަރާމްވީ އެންމެހައި ކަންތައްތައް ކުރުން އޭނާއަށް ހުއްދަވީއެވެ. އެ ހުއްދަ ދެމިއޮންނާނީ، ޢުމްރާގެ އަޅުކަން އަދާކޮށް ނިމޭ ވަގުތުން ފެށިގެން ޛުލްޙިއްޖާ މަހުގެ އަށްވަނަ ދުވަހު، އޭނާ ޙައްޖަށް އިޙްރާމް ބަނދެފުމަށް ދާނދެންނެވެ. އަދި ހަދްޔު ކަތިލުން ނުވަތަ ހަދްޔުގެ ބަދަލުގައި ހިފާންޖެހޭ ރޯދަހިފުން ޙައްޖު ތަމައްތުޢުކުރާ މީހާގެ މައްޗަށް ވާޖިބުވާ ފަދައިން، ޙައްޖު ޤިރާނުކުރާ މީހާގެ މައްޗަށް ވެސް، ހަދްޔު ކަތިލުން ނުވަތަ ހަދްޔުގެ ބަދަލުގައި ހިފާންޖެހޭ ރޯދަހިފުން ވާޖިބުވާނެއެވެ. އަދި ހަދްޔު ކަތިލެވެން ހުރި ނަމަ، ޙައްޖު ތަމައްތުޢުކުރާ މީހާއާއި ޙައްޖު ޤިރާނުކުރާ މީހާއާއި މި ދެ މީހުން ކުރެ ކޮންމެ މީހަކުމެ ހަދްޔުގެ ގޮތުގައި ކަތިލާނީ، ނަޢަމްސޫފީގެ ތެރެއިން އެ މީހަކަށް ފަސޭހައިން ލިބުނު އެއްޗެކެވެ.\nއެކަކަށް ނަމަ ބަކަރިއެއް ކަތިލުމުން ފުދޭނެއެވެ. އަދި ކޮންމެ ހަތް މީހަކަށް ޖަމަލެއް ނުވަތަ ގެރިއެއް ކަތިލުމުން ފުދޭނެއެވެ.\nއަދި ޙައްޖު ތަމައްތުޢުކުރާ މީހާއާއި ޙައްޖު ޤިރާނުކުރާ މީހާއާއި މި ދެ މީހުން ދިނުން ވާޖިބު ހަދްޔު ކަތިލާނީ އަޟްޙާ ޢީދު ދުވަހު ނުވަތަ أَيَّامُ التَّشْرِيْقُގެ ތިން ދުވަހުގެ ތެރެއިން، ކޮންމެވެސް ދުވަހެއްގައި މިނާގައި ނުވަތަ މައްކާގައެވެ.\nހަދްޔަކީ، ގެފުޅަށް ކުރެވޭ ހަދިޔާއެއްގެ ގޮތުގައި، ނަޢަމްސޫފީގެ ތެރެއިން ކަތިލާންޖެހޭ ޖަނަވާރަށް ކިޔާ ނަމެކެވެ. އަދި ހަދްޔު ކަތިލުމުގެ ދުވަސްތަކަކީ، ޛުލްޙިއްޖާ މަހުގެ ދިހަވަނަ ދުވަހާއި أَيَّامُ التَّشْرِيْقُގެ ތިން ދުވަހެވެ. أَيَّامُ التَّشْرِيْقُގެ ތިން ދުވަހަކީ، ޛުލްޙިއްޖާ މަހުގެ އެގާރަ، ބާރަ، ތޭރަ، މި ތިން ދުވަހެވެ. ނަމަވެސް، އެންމެ އިތުރުކަން ބޮޑީ، ދިހަވަނަ ދުވަހު ހަދްޔު ކަތިލުމެވެ.[82] ",
        "footnotes": "[81] الْمُخْتَصَرُ فِي التَّفْسِير مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[82] الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ\nبِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "197",
        "tafseer": "ޙައްޖުވުމުގެ ވަގުތަކީ، ކަނޑައެޅި އެނގިގެންވާ މައްސަރުތަކެކެވެ. ވީމާ، ޙައްޖުގެ އަޅުކަން އަދާކުރަން ވާނީ އެ މައްސަރުތަކުގެ އެ ދުވަސްތަކުގައެވެ. އެއީ، ޝައްވާލު މަހާއި ޛުލްޤަޢިދާ މަހާއި ޛުލްޙިއްޖާ މަހުގެ ފުރަތަމަ ދިހަ ދުވަހެވެ. ވީމާ، ޙައްޖުވުމަށް ގަސްތުކޮށް، އެ ދުވަސްވަރު އިޙްރާމް ބަނުމުން ތިމާގެ މައްޗަށް ޙައްޖު ވާޖިބުވެއްޖެ މީހާ ދަންނާށެވެ!\nފަހެ، އެ ދުވަސްތަކުގައި ޙައްޖުވުމަށް ގަސްތުކޮށް އިޙްރާމް ބަނދެފި މީހާގެ މައްޗަށް، ޖިމާޢުވުމާއި ޖިމާޢުވުމަށް މަގުފަހިވާ ކޮންމެ ކަމެއް ކުރުން ޙަރާމްވެގެން ވެއެވެ. އަދި ހަމަ އެ ފަދައިންމެ، ޙައްޖުވުމަށް ގަސްތުކޮށް އިޙްރާމް ބަނދެގެން ހުރެ، اللهُ سُبحَانَهُ وَتَعَالَىއަށް ކިޔަމަންވުމުގެ ދާއިރާއިން ބޭރުވުމާއި، އެ إِلٰهއަށް އުރެދެވޭ ކަންތައްތަކަށް އަރައިގަތުމާއި، މީހުންނާ ދެބަސްވެ އަރާރުންވުމާއި، ރުޅިއެރުވުމާއި، ހުތުރު ބަސްތައް ގޮވުމާއި، ނުރުހުންތެރިކަން އުފެއްދުމާއި، ޖަދަލުކުރުން ފަދަ ކޮންމެ ކަމެއް ކުރުން ވެސް، އޭނާގެ މައްޗަށް ޙަރާމްވެގެން ވެއެވެ.\nއަދި ތިޔަބައިމީހުން ކުރާ ކޮންމެ ކަމެއް ވެސް، اللهُ سُبحَانَهُ وَتَعَالَى މޮޅަށް ދެނެވޮޑިގެންވުމާ އެކު، އެ މީހަކު ކުޅަ ކޮންމެ ހެޔޮ ޢަމަލެއްގެ ފުރިހަމަ ޖަޒާ، އެ މީހަކަށް އެ إِلٰهُ ދެއްވާނެތެވެ. އަދި ޙައްޖު ދަތުރުގައި ތިޔަބައިމީހުންގެ ކެއިންބުއިމަށާއި އެހެނިހެން ކަންކަމަށް ބޭނުންވާ ތަކެތި ހޯދައި، ތިޔަބައިމީހުންނާ އެކު އެ ތަކެތި ގެންދާހުށިކަމެވެ!\nއަދި ދަންނާށެވެ! ތިޔަބައިމީހުންނަށް އެންމެ ބޮޑު ފައިދާ ލިބެނިވި ކަމެއް ކަމުގައި ވާކަން ކަށަވަރީ، اللهُ سُبحَانَهُ وَتَعَالَىއަށް ބިރުވެތިވެ ހެޔޮ ޢަމަލުތައްކޮށް ތަޤްވާވެރިވެ، ޤިޔާމަތް ޤާއިމުވާ ދުވަހަށް ޓަކައި ތައްޔާރުވެ، އާޚިރަތަށް ގެންދާނޭ ހެޔޮ ޢަމަލުކުރުމެވެ. އެހެނީ ހަމަކަށަވަރުން، އާޚިރަތަށް ގެންދިއުމަށް ޓަކައި ހުރި އެންމެ ހެޔޮކަންބޮޑު ކޮއްތަކީ ތަޤްވާވެރިކަމެވެ. އޭ ސަލާމަތް ބުއްދީގެ އަހްލުވެރީންނޭވެ! ކަންތައް ހުރީ، ބަޔާންވެދިޔަ ފަދައިން ކަމުގައިވާ އިރު، ތިޔަބައިމީހުން، ތިމަން إِلٰهއަށް ބިރުވެތިވެ ތަޤްވާވެރިވާށެވެ![83] \nމި އާޔަތް ބާވައިލެއްވުނު ސަބަބާ ބެހޭ ގޮތުން ރިވާވެގެން ވެއެވެ. ޔަމަނުގެ އަހްލުވެރީން ޙައްޖުވާ ކަމުގައި ވަނީ ނަމަ، ދަތުރު މައްޗަށް ބޭނުންވާ ކާނާއާއި އެ ނޫން އެހެނިހެން ތަކެތި ނުގެނެސް ތިބެ ބުނެއުޅުނެވެ. ”ތިމަންމެންނަކީ ވަކީލުކުރާ ބަޔަކީމުއެވެ.“ ދެން، މައްކާއަށް އައުމަށް ފަހު ސަލާންޖަހައިގެން ކައިބޮއި، އެބައިމީހުންގެ އެހެނިހެން ބޭނުންތައް ފުއްދައި އުޅުނެވެ. ވުމާއެކު، ޙައްޖުވާ ކަމުގައި ވަނީ ނަމަ، ދަތުރަށް ބޭނުންވާ ކާނާއާއި އެ ނޫން އެހެނިހެން ތަކެތި ހިފައިގެން ޙައްޖަށް އައުމަށް އަންގަވައި މި އާޔަތް ބާވައިލެއްވުނެވެ.[84] ",
        "footnotes": "[83] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[84] أَسْبَابُ النُّزُولِ لِلْوَاحِدِي"
    },
    {
        "aayah_number": "198",
        "tafseer": "އޭ ޙައްޖުވެރީންނޭވެ! ތިޔަބައިމީހުންގެ ވެރި إِلٰهُގެ ދީލަތިވަންތަކަމުން ތިޔަބައިމީހުންނަށް، އެ إِلٰهُ ދެއްވާ ތަނަވަސްކަން ލިބިގަތުމަށް ޓަކައި، ޙައްޖުގެ ދުވަސްވަރު ވިޔާފާރިކޮށް އެ ވިޔާފާރީގެ ވަސީލަތުންނާއި އެ ނޫން ގޮތްގޮތަށް ވިއަސް ޙަލާލު ރިޒްޤު ހޯދުމަށް އެކިއެކި މަސައްކަތްކުރުމަކީ، ތިޔަބައިމީހުންގެ މައްޗަށް ކުށެއް އަދި ފާފައެއް ވިއަސް އޮތް ކަމެއް ނޫނެވެ. ފަހެ، ޛުލްޙިއްޖާ މަހުގެ ދެވަނަ ދުވަހު އިރުއޮއްސިއްޖައުމަށް ދާނދެން ޢަރަފާތުގެ މައިދާނުގައި ތިބުމަށް ފަހު، މުޒްދަލިފާއަށް ގޮސް، އަލްމަޝްޢަރުލްޙަރާމުގެ ކައިރީގައި ތިބެ، ގިނަގިނައިން اللهُ سُبحَانَهُ وَتَعَالَى ހަނދުމަކޮށް، ޛިކްރުކޮށް، ހެޔޮ ދުޢާކޮށް، ތަލްބިޔާކިއައި، ތަހްލީލު، ތަސްބީޙަ، ތަކްބީރުކިއައި އުޅޭށެވެ!\nއެއީ، ތިޔަބައިމީހުންނަށް ތެދުމަގުދައްކަވައި، އިސްލާމް ދީނަށް ހިދާޔަތުދެއްވައި، ޙައްޖުގެ އަޅުކަމާއި ޢުމްރާގެ އަޅުކަން އަދާކުރާނެ ގޮތާއި ޤުރްބާން ކުރާނޭ ގޮތާ އަދި އެ ނޫން އެހެނިހެން އަޅުކަން އަދާކުރާނެ ގޮތް ރަސޫލުން ފޮނުއްވައިގެން ދައްކަވައި، އެ ކަންކަމަށް އިރްޝާދުދެއްވި ކަމަށް ޓަކައި އެ إِلٰهއަށް ޝުކްރުވެރިވުމުގެ ގޮތުންނެވެ. ދަންނާށެވެ! އެ ކަންކަމަށް، އެ إِلٰهُ ތިޔަބައިމީހުންނަށް މަގުދައްކަވައި އިސްލާމް ދީނުގެ ހިދާޔަތު ލިބުމުގެ ކުރީން، ތިޔަބައިމީހުންވީ މަގުފުރެދިފައިވާ މީހުންގެ ތެރެއިން ކަން ކަށަވަރެވެ. އަދި ތިޔަބައިމީހުން ވީ، ޙައްޤަކީ ކޮބައިކަމެއް ބާޠިލަކީ ކޮބައިކަމެއް ނޭނގި، اللهُ سُبحَانَهُ وَتَعَالَىގެ ޝަރީޢަތާ މެދު ޣާފިލުކަމެއްގެ ތެރޭގައި ވެސް މެއެވެ.[85] \nދަންނާށެވެ! އަލްމަޝްޢަރުލްޙަރާމަކީ، މުޒްދަލިފާ ނިމޭ ހިސާބުގައިވާ ”ޤުޒަޙު“ފަރުބަދައެވެ.[86] \nމި އާޔަތް ބާވައިލެއްވުނު ގޮތާ މެދު ރިވާވެގެންވެއެވެ. عُكَاظُ، مَجَنَّة، ذُو الْمَجَاز\nމި ތިން ތަނަކީ، އިސްލާމް ދީން އައުމުގެ ކުރީއްސުރެން، ޢަރަބީންގެ މީހުން ވިޔާފާރީގެ ޙަރަކާތްތައް ހިންގަމުން ދިއަ ތަންތަނެވެ. އެހެންކަމުން، ޙައްޖު މޫސުމުގައި އެ ތަންތަނަށް އެއްވެ، މުޅި އަހަރު ދުވަހުގެ ވިޔާފާރި އެ ތަންތާނގައި ތިބެގެން ހިންގާ ކަމުގައި ވެއެވެ. އެ ފަދައިން ކަންތައްކޮށް އުޅެނިކޮށް، އިސްލާމް ދީން އައިސް، ޙައްޖާއި ޢުމްރާގެ އަޅުކަން، اللهُ سُبحَانَهُ وَتَعَالَىއަށް ޚާއްޞަކުރުމަށް އަމުރުކުރެއްވުނެވެ.\nއެ ގޮތަށް އަމުރު ކުރެއްވުމުން، ޙައްޖަށާއި ޢުމްރާއަށް ގޮސްއުޅޭ އިރު ވިޔާފާރިކޮށް އުޅުމަކީ ފާފައެއް ކަމުގައި ދެކެ، ޙައްޖާއި ޢުމްރާގެ އަޅުކަމުގައި އުޅޭ އިރު،\nމުސްލިމުން ވިޔާފާރިކުރުމަށް ޖެހިލުންވުމުން، މި އާޔަތް ބާވައިލެއްވުނު ކަމުގައި ވެއެވެ.[87] ",
        "footnotes": "[85] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرٍ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة\n[86] تَفْسِيرُ الْبَيَانِ لِلشَّيْخِ مُحَمَّدِ جَمِيل دِيدِي\n[87] الْجَامِعُ لِأحْكَامِ الْقُرْآنِ لِلْإمامِ الْقُرْطُبِي"
    },
    {
        "aayah_number": "199",
        "tafseer": "ޖާހިލިއްޔަ ޒަމާނުގައި ޤުރައިޝު ވަންހައިގެ މީހުން ކަންތައްތައްކޮށް އުޅުނު ގޮތަށް ތިޔަބައިމީހުން ކަންތައްތައްނުކޮށް، إِبْرَاهِيْم عَلَيهِ السَّلَامُގެ ޒަމާނުގައި އެ ރަސޫލާ ޙައްޖުކުރެއްވި ގޮތަށް، ޛުލްޙިއްޖާމަހުގެ ދެވަނަ ދުވަހުގެ އިރުއޮއްސިއްޖައުމަށް ދާނދެން ޢަރަފާތުގައި ތިބުމަށް ފަހު، މުޒްދަލިފާއަށް އައިސް އެ ތާނގައި ތިޔަބައިމީހުން ރޭކުރާށެވެ! އަދި މުޒްދަލިފާގައި ތިބޭތިބުމުގައްޔާއި، ޙައްޖުގެ އަޅުކަން އަދާކުރުމުގައްޔާއި، އެހެނިހެން އަޅުކަންތައް އަދާކުރުމުގައި ތިޔަބައިމީހުންނަށް ކުރެވިފައިވާ ކުށްތައް ޢަފޫކޮށްދެއްވައި ތިޔަބައިމީހުންގެ ފާފަތައް ފުއްސަވައިދެއްވުމަށް އެދި ތިޔަބައިމީހުން، اللهُ سُبحَانَهُ وَتَعَالَىއަށް ދަންނަވާށެވެ! ހަމަކަށަވަރުން، اللهُ سُبحَانَهُ وَتَعَالَىއީ، އެ إِلٰهُގެ އަޅުތަކުންގެ ތެރެއިން، އެ إِلٰهُގެ ޙަޟްރަތަށް ރުޖޫޢަވެ ތައުބާވެ، ފާފަ ފުއްސަވައިދެއްވުމަށް އެދި، އެ إِلٰهُގެ ޙަޟްރަތުގައި ދަންނަވާ އަޅުތަކުންގެ ފާފަތައް ގިނަގިނައިން ފުއްސަވާ، އެބައިމީހުންނަށް ގިނަގިނައިން ރަޙްމަތްލައްވާ ރަޙީމުވަންތަ إِلٰهއެވެ.[88]\nދަންނާށެވެ! ޢަރަފާތުގެ މައިދާނަކީ، ޙަރަމުގެ ސަރަޙައްދުން ބޭރުގައިވާ ތަނަކަށް ވާތީވެ، ޙައްޖުގެ އަޅުކަން އަދާކުރުމުގައި، ޢަރަފާތް ދުވަހު ޢަރަފާތުގައި ތިބުމަށް ނުރުހި، ޤުރައިޝު ވަންހައިގެ މީހުންނާ އަދި ބައެއް އެހެނިހެން ޢަރަބި ޤަބީލާތަކުގެ މީހުން، ޖާހިލިއްޔަ ޒަމާނުގައި މުޒްދަލިފާގައި ތިބޭކަމުގައި ވިއެވެ. ވުމާއެކު، ޙައްޖުގެ އަޅުކަމަށް ޤުރައިޝު ވަންހައިގެ މީހުން އެ ގެނައި ބަދަލު ބާޠިލުކުރައްވައި، اللهُ سُبحَانَهُ وَتَعَالَى ވަނީ މި އާޔަތް ބާވައިލައްވައިފައެވެ.[89] \nމި އާޔަތް ބާވައިލެއްވުނު ސަބަބާ ބެހޭ ގޮތުން ރިވާވެގެންވެއެވެ. އިސްލާމް ދީން އައި ދުވަސްވަރު، ޤުރައިޝު ވަންހައިގެ މީހުންނާއި ޢަރަބީންގެ ބައެއް އެހެނިހެން ޤަބީލާތަކުގެ މީހުން ޙައްޖުވެއުޅުނުއިރު ޢަރަފާތަކު ނުތިބެއެވެ. އެ ކަން އެ ގޮތަށް އެބައިމީހުން ކުރީ، ޢަރަބީންގެ ގިނަ މީހުން ޢަރަފާތުގައި ތިބޭކަމަށް ޓަކައި، އެބައިމީހުންނާ ތަފާތުވެ، އެބައިމީހުންގެ މައްޗަށް ބޮޑާވެގަތުމުގެ ގޮތުންނެވެ. އަދި އެބައިމީހުން ބުނެއުޅުނެވެ. ތިމަންމެންނަކީ، ޙަރަމްފުޅުގެ އަހްލުވެރީންނީމުއެވެ. ވީމާ، ތިމަންމެން، ޙަރަމުގެ ސަރަޙައްދުން ބޭރަކު ނުތިބޭނަމެވެ. މި ފަދައިން ބުނެ، ޙައްޖު ދުވަހު ޢަރަފާތަށް ނުގޮސް މުޒްދަލިފާގައި ތިބޭކަމުގައި ވިއެވެ. އެހެންކަމުން، إِبْرَاهِيمُ عَلَيهِ السَّلَامُ ޙައްޖުވެވަޑައިގެންނެވި ގޮތަށް އެންމެހައި މުސްލިމުން ޙައްޖުވެ، ހުރިހައި ޙައްޖުވެރީން ވެސް ޢަރަފާތަށް ގޮސް އެ ތާނގައި ތިބުމަށް ފަހު، މުޒްދަލިފާއަށް ދިއުމަށް މުސްލިމުންނަށް އަމުރުކުރައްވައި، މި އާޔަތް ބާވައިލެއްވުނު ކަމުގައި ވެއެވެ.[90] ",
        "footnotes": "[88] الْمُخْتَصَرُ فِي التَّفْسِير مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[89] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرِ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة\n[90] أَسْبَابُ النُّزُولِ لِلْوَاحِدِي وَالْجَامِعُ لِأحْكَامِ الْقُرْآنِ لِلْإمَامِ الْقُرْطُبِي"
    },
    {
        "aayah_number": "200",
        "tafseer": "ދެންފަހެ، ތިޔަބައިމީހުން ޙައްޖުގެ އަޅުކަން އަދާކޮށް ނިމިއްޖެ ނަމަ،\nاللهُ سُبحَانَهُ وَتَعَالَىއަށް ޛިކްރުކޮށް، އެ إِلٰهއަށް ޘަނާދަންނަވާށެވެ! އެއީ، އިސްލާމް ދީން އައުމުގެ ކުރީން، ޖާހިލިއްޔަ ޒަމާނުގައި، ތިޔަބައިމީހުން، ތިޔަބައިމީހުންގެ ކާބަފައިންގެ މަތިވެރިކަމާއި، މޮޅުކަމާއި، އެބައިމީހުންގެ ފަޚްރުވެރިކަން ހަނދުމަކޮށް އުޅުނު ފަދައިން ނުވަތަ އެއަށްވުރެން ވެސް ބޮޑަށް އަދި އެއަށްވުރެން ވެސް ގިނައިންނެވެ. ފަހެ، މީސްތަކުންގެ ތެރެއިން ބައެއް މީހުންނަކީ، ހަމަ އެކަނި ދުނިޔެ އެދޭ މީހުން ކަމަށް ވީމާ، އެބައިމީހުން ދުޢާކޮށް، اللهُ سُبحَانَهُ وَتَعَالَىއަށް ދަންނަވަތެވެ. ”އޭ އަޅަމެންގެ ވެރި إِلٰهއެވެ! ދުނިޔޭގައި ފުރިހަމަ ޞިއްޙަތާއި މުދަލާއި ދަރީން އަޅަމެންނަށް ދެއްވާނދޭވެ!“\nއެހެނީ، އެ ފަދަ މީހުންގެ ހުރިހައި ފިކުރަކާއި ޚިޔާލެއް ހުއްޓިފައި ވަނީ، ދުނިޔަވީ ކަންކަމުގެ މައްޗަށެވެ. އެހެންކަމުން، އާޚިރަތުގައި، اللهُ سُبحَانَهُ وَتَعَالَى މުއުމިނުންނަށް ދަރުމައާއި ޘަވާބުދެއްވާ ފަދައިން، އެ ފަދަ މީހުންނަށް ދެއްވާނޭ ހަމަ އެއްވެސް ޘަވާބެއް އަދި ނަޞީބެއް ވިއަސް އެ ދުވަހަކު ނޯންނާނެއެވެ. އެއީ، އާޚިރަތް ދުވަހަށް އީމާންނުވެ، ހަމަ އެކަނި ދުނިޔެ އެދޭ ބަޔަކު ކަމުގައި އެބައިމީހުން ވީތީއެވެ. އަދި އެބައިމީހުން އާޚިރަތް ދުވަހަށް ޓަކައި އެއްވެސް ހެޔޮ ޢަމަލެއްކޮށްފައި ނުވާތީއެވެ.[91] ",
        "footnotes": "[91] الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ\nبِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "201",
        "tafseer": "އަދި މީސްތަކުންގެ ތެރެއިން އަނެއް ބަޔަކީ، اللهُ سُبحَانَهُ وَتَعَالَىއަށާއި އާޚިރަތް ދުވަހަށް އީމާންވާ މީހުންނެވެ. ވުމާއެކު، އެބައިމީހުން ދުޢާކޮށް، اللهُ سُبحَانَهُ وَتَعَالَىއަށް ދަންނަވަތެވެ. ”އޭ އަޅަމެންގެ ވެރި إِلٰهއެވެ! ދުނިޔޭގައި ފުރިހަމަ ޞިއްޙަތާއި ޢާފިޔަތު އަޅަމެންނަށް ދެއްވައި، އަޅަމެންގެ ރިޒްޤު ތަނަވަސްކޮށްދެއްވައި، ފައިދާކުރަނިވި ޢިލްމު އަޅަމެންނަށް ދެއްވައިފާނދޭވެ! އަދި ދީނާއި ދުނިޔޭގެ ކަންކަމުގައި ވެސް ހެޔޮގޮތް މިންވަރުކޮށްދެއްވައި، ޞާލިޙު ޢަމަލުކުރުމުގެ ހެޔޮ ތައުފީޤު އަޅަމެންނަށް ދެއްވައިފާނދޭވެ! އަދި އާޚިރަތުގައި، އިބަ إِلٰهُގެ ރުއްސެވުމާއި ފުއްސެވުމުގެ ނަޞީބު ލިބި، ސުވަރުގޭގެ މަތިވެރި ނިޢުމަތް އަޅަމެންނަށް ދެއްވައިފާނދޭވެ! އަދި ނަރަކައިގެ ޢަޛާބުން އަޅަމެން ދިންނަވައި ސަލާމަތްކުރައްވައި ފާނދޭވެ!“[92]\nދަންނާށެވެ! ދުނިޔެއާއި އާޚިރަތުގެ ހުރިހައި ހެޔޮކަމެއް މި ދުޢާގައި އެކުލެވިގެން ވެއެވެ. އެހެންކަމުން، رَسُولُ الله ﷺ އެންމެ ގިނައިން ކުރެއްވި އެއް ދުޢާއަކީ މި ދުޢާ ކަމުގައި ވާރިދުވެފައި ވެއެވެ. އަދި ވަކީން ޚާއްޞަކޮށް ގެފުޅުގެ ވަށައިގެން ޠަވާފުކުރެއްވި އިރު މި ދުޢާ ވިދާޅުވެއުޅުއްވި ކަމުގައި ވިއެވެ.[93] ",
        "footnotes": "[92] الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ\nالْعَرَبِيَّةِ السُّعُودِيَّة\n[93] الْجَامِعُ لِأحْكَامِ الْقُرْآنِ لِلْإمَامِ الْقُرْطُبِي"
    },
    {
        "aayah_number": "202",
        "tafseer": "ބަޔާންވެދިޔަ ފަދައިން ދުޢާކުރާ މީހުންނަކީ، އެބައިމީހުން ކުރި ދުޢާއާއި، އެބައިމީހުން ކުޅަ ޙައްޖާއި، އެ ނޫން އެންމެހައި ހެޔޮ ޢަމަލުތައް ޤަބޫލުވެވި، ދިންނެވުމުގެ ހެޔޮ ނަޞީބު ލިބޭނެ މީހުންނެވެ. ވުމާއެކު، ދުނިޔެއާއި އާޚިރަތުގައި ހެޔޮ ގޮތް މިންވަރުކޮށް ދެއްވުމަށް އެދި ދުޢާކޮށް، اللهُ سُبحَانَهُ وَتَعَالَىގެ ޙަޟްރަތުގައި ދަންނަވައި އުޅޭ މީހުންނަށް ބޮޑުވެގެންވާ ދަރުމައާއި ޘަވާބު ދެއްވޭނެތެވެ. ދަންނާށެވެ! اللهُ سُبحَانَهُ وَتَعَالَىއީ، އަޅުތަކުން ކޮށްފައިވާ ޢަމަލުތަކުގެ ޙިސާބުބެއްލެވުމުގައި އަވަސްވެވޮޑިގެންވާ، إِلٰهއެވެ. އަދި އަޅުތަކުންގެ ޢަމަލުތަކުގެ ޙިސާބުބައްލަވައި، ހެޔޮ ޢަމަލުކުޅަ މީހުންނަށް، މަތިވެރިވެގެންވާ ދަރުމައާއި ޘަވާބު، ނުބައި ޢަމަލުކުޅަ މީހުންނަށް، ގަދަފަދަ ޢުޤޫބާތާއި ޢަޛާބު ދެއްވާ ޢަދުލުވަންތަ إِلٰهއެވެ.[94]",
        "footnotes": "[94] الْجَامِعُ لِأحْكَامِ الْقُرْآنِ لِلْإمَامِ الْقُرْطُبِي وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ\nالسُّعُودِيَّة"
    },
    {
        "aayah_number": "203",
        "tafseer": "އަދި ޢަދަދު ކަނޑައެޅިގެންވާ މަދު ދުވަސްތަކެއްގައި، ތިޔަބައިމީހުން اللهُ سُبحَانَهُ وَتَعَالَى ހަނދުމަކޮށް، ޛިކްރުކޮށް، ހެޔޮ ދުޢާކޮށް، ތަހްލީލު، ތަސްބީޙަ، ތަކްބީރުކިއައި އުޅޭށެވެ! އެ ދުވަސްތަކަކީ، ޛުލްޙިއްޖާ މަހުގެ އެގާރަ، ބާރަ، ތޭރަ މި ތިން ދުވަހެވެ. ފަހެ، އެ ދުވަސްތަކުގައި ތިން ޖަމްރާއަށް ހިލަ އުކުމަކީ، ޙައްޖުގެ އަޅުކަން އަދާކުރާ މީހާގެ މައްޗަށް ވާޖިބުވެގެންވާ ކަމެކެވެ.\nނަމަވެސް، ތިން ޖަމްރާއަށް ހިލައުކަން ޖެހޭ ތިން ދުވަހުގެ ތެރެއިން ފުރަތަމަ ދެ ދުވަހުގެ ތެރޭގައި ޙައްޖުގެ އަޅުކަން ނިންމައި، އަވަހަށް މިނާއިން ނުކުތުމަށް ގަސްތުކުޅަ މީހާ، ޙައްޖު މަހުގެ އެގާރަ، ބާރަ، މި ދެ ދުވަހު ތިން ޖަމްރާއަށް ހިލައުކުމަށް ފަހު، ބާރަވަނަ ދުވަހުގެ އިރުއޮސްފުހުމުގެ ކުރީން މިނާއިން ނުކުތުމަކުން އޭނާގެ މައްޗަކަށް ފާފައެއް ނެތެވެ. އެހެނީ، އެ ކަން އެ ގޮތަށް ކުރުމަކީ، ޙައްޖުގެ އަޅުކަން އަދާކުރުމުގައި، اللهُ سُبحَانَهُ وَتَعَالَى ތިޔަބައިމީހުންނަށް ދެއްވައިފައިވާ ލުއިފަސޭހަކަމުގެ ތެރެއިން ވާކަމެކެވެ. އަދި މިނާއިން ނުކުތުން ފަސްކޮށް، ބާރަވަނަ ދުވަހު މިނާއިން ނުނިކުމެ ތޭރަވަނަ ދުވަހު މިނާގައި ހުރުމަށް ގަސްތުކުޅަ މީހާ، އެ ދުވަހު ތިން ޖަމްރާއަށް ހިލައުކުމަށް ފަހު، މިނާއިން ނުކުތުމަކުން އޭނާގެ މައްޗަކަށް ވެސް ފާފައެއް ނެތެވެ.\nދަންނާށެވެ! اللهُ سُبحَانَهُ وَتَعَالَىގެ އަމުރުފުޅަށް ކިޔަމަންވެ، ނަހީކުރެއްވި ކަންތައްތަކުން ދުރުވެ، ތަޤްވާވެރިވެ ހުރުމާ އެކު، އެ إِلٰهُ އަމުރުކުރެއްވި ގޮތަށް ޙައްޖުގެ އަޅުކަން އަދާކޮށްފި ނަމަ، ބަޔާންވެ ދިއަ ދެ ގޮތުން ކުރެ ކޮންމެ ގޮތަކަށް ޢަމަލުކުރި ކަމުގައި ވިއަސް އެ މީހެއްގެ ޙައްޖު ފުރިހަމަވާނެއެވެ. ކަން މިހެން ހުރުމާ އެކު ވެސް، ގިނައިން އަޅުކަންކުރުމުގެ ނިޔަތުގައި ތޭރަވަނަ ދުވަހު މިނާގައި ލަސްވެ ހުރުން އިތުރުކަން ބޮޑެވެ. އެހެނީ، ކީރިތި ރަސޫލާ مُحَمَّدُ ﷺ ޙައްޖުވެވަޑައިގެންނެވި އަހަރު، ކީރިތި ރަސޫލާ މިނާއިން ނުކުމެވަޑައިގެންނެވީ، ތޭރަވަނަ ދުވަހު ޖަމްރާއަށް ހިލައުއްކެވުމަށް ފަހުގައެވެ. އޭ މުސްލިމުންނޭވެ! ތިޔަބައިމީހުން، اللهُ سُبحَانَهُ وَتَعَالَىއަށް ބިރުވެތިވެ ތަޤްވާވެރިވާށެވެ! އަދި ތިޔަބައިމީހުން ކުރާ ކޮންމެ އަޅުކަމެއް ވެސް، اللهُ سُبحَانَهُ وَتَعَالَى ދެކެދެކެ ތިބެ ކުރާ ފަދައިން އެ އަޅުކަމެއް ކުރާށެވެ!\nއަދި ހަމަކަށަވަރުން، ތިޔަބައިމީހުން މަރުވުމަށް ފަހު ޙިސާބުބެއްލެވި، ޖަޒާ ނުވަތަ ސަޒާ ލިބިގަތުމަށް ޓަކައި، ޤިޔާމަތް ޤާއިމުވާ ދުވަހުން ތިޔަބައިމީހުން އެއްކުރެއްވި މަޙްޝަރުކުރެއްވޭހުށީ، اللهُ سُبحَانَهُ وَتَعَالَىގެ ޙަޟްރަތަށް ކަން ތިޔަބައިމީހުން ދަންނާށެވެ![95] ",
        "footnotes": "[95] الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ\nبِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "204",
        "tafseer": "އޭ ރަސޫލާއެވެ! އާޚިރަތް ދުވަހުގެ މަތީން ހަނދުމަނުކޮށް، ފަނާވެދަނިވި ދުނިޔޭގެ އަރާމާއި ލައްޛަތު ޙާޞިލުކުރުމަށް ޓަކައި، ނުހަނު މޮޅު ބަސްމޮށުންތެރިކަމާ އެކު އަދަބުވެރި ބަހުން، އިބަ ރަސޫލާގެ އަރިހުގައި ވާހަކަދައްކައިއުޅޭ މުނާފިޤުން މީސްތަކުންގެ ތެރޭގައި ވެއެވެ. އަދި އެ ފަދަ މުނާފިޤުންގެ ވާހަކަތަކުގެ ރިވެތިކަމާއި އޮމާންކަމުން، އިބަ ރަސޫލާގެ ހިތްޕުޅަށް އުފައުވެރިކަން ލިއްބައިދީ، އިބަ ރަސޫލާ އަޖައިބުކުރުވައެވެ. އަދި ހިތުގެ އަޑީން އިސްލާމް ދީން ދެކެ ލޯބިވާކަމުގައި ބުނެ، އެބައިމީހުން އެ ދައްކާ ވާހަކައިގެ ތެދުކަން ސާބިތުކޮށްދިނުމުގެ ބޭނުމުގައި، اللهُ سُبحَانَهُ وَتَعَالَى ހެކިކޮށް، އެ ފަދަ ކޮންމެ މީހަކުމެ ހުވާކުރެތެވެ. ނަމަވެސް، އެ ފަދަ ކޮންމެ މީހަކު އެ ކުރާ ހުވަޔަކީ ކަނޑައެޅިގެން ހުރި ދޮގު ހުވަޔެކެވެ. އަދި اللهُ سُبحَانَهُ وَتَعَالَى ހެކިކޮށް ދޮގުހުވާކުރާ ޙާލު، އެ ފަދަ ކޮންމެ މީހަކުމެ އެ ދައްކާ ވާހަކައިން އެނގެނީ، އެ ފަދައިން ކަންތައްތައް ކުރާ މީހުންނަށް، އެ إِلٰهُ ދެއްވައިފާނޭ ޢުޤޫބާތަކާ މެދު ކުޑަވެސް ޖެހިލުމެއް އަދި ބިރުގަތުމެއް ވިއަސް އެ މީހާގެ ކިބައިގައި ނުވާކަމެވެ.\nދަންނާށެވެ! އިސްލާމް ދީނާ މެދު، އެ ފަދަ ކޮންމެ މުނާފިޤެއްގެ ހިތުގައި އުފެދިފައި ވަނީ، ރުޅިވެރިކަމާއި ޙަސަދަވެރިކަމެވެ. އަދި އެ ފަދަ މީހުންނަކީ، ޙަޤީޤަތުގައި ވެސް އިސްލާމް ދީނާއި މުސްލިމުންގެ އެންމެ ބޮޑެތި ޢަދާވާތްތެރީންނެވެ.[96] ",
        "footnotes": "[96] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "205",
        "tafseer": "އޭ ރަސޫލާއެވެ! ބަޔާންވެދިޔަ ފަދައިން ކަންތައްތައް ކުރާ މުނާފިޤުން އިބަ ރަސޫލާގެ މަޖިލީހުން ނުކުމެއްޖެ ނަމަ، ނަޢަމްސޫފިތައް މަރައި ދަނޑުބިން ހަލާކުކޮށް، އުރެދުންތައް ފަތުރައި ފާޙިޝު ޢަމަލުތަކަށް އަރައިގަނެ، މީސްތަކުންގެ ނަސްލު އޮޅުވައިލައި، ބިމުގައި ފަސާދަކުރުމަށް ޓަކައި ހީވާގިކަމާ އެކު ގަދައަޅައި މަސައްކަތްކުރެތެވެ. އަދި އެ ފަދަ މީހުން އެ ކުރާ ނުބައި ޢަމަލުތަކުގެ ސަބަބުން، ރޯދިބަރަކާތް ކެނޑި، ވާރޭވެހުން މަދުވެ، ރިޒްޤު ލިބުން ދަތިވެއެވެ. ޝައްކެއްނެތެވެ. اللهُ سُبحَانَهُ وَتَعَالَىއަށް އުރެދި ބިމުގައި ފަސާދަކުރުމަކީ، އެއްވެސް ޙާލެއްގައި، އެ إِلٰهُ ލޯބިވެވޮޑިގަންނަވާ އަދި ރުހިވޮޑިގަންނަވާ ކަމެއް ނޫނެވެ. އަދި ދަންނާށެވެ! ފަސާދަކުރާ މީހުން ދެކެ، اللهُ سُبحَانَهُ وَتَعَالَى ލޯބިވެވޮޑިނުގަންނަވަތެވެ.[97]",
        "footnotes": "[97] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرِ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "206",
        "tafseer": "އަދި، اللهُ سُبحَانَهُ وَتَعَالَىއަށް ތަޤްވާވެރިވެ، އެ إِلٰهُގެ ޢުޤޫބާތަށް ބިރުވެތިވާށެވެ! އަދި ބިމުގައި ފަސާދަކޮށް ނޫޅޭށެވެ!\nމިފަދައިން ބުނެ، އެ ފަދަ ކޮންމެ މުނާފިޤަކަށް ނަސޭހަތްތެރިވެވިއްޖެ ނަމަ، އެ ފަދަ\nހެޔޮ ނަސޭހަތް ޤަބޫލުކުރުމުގެ ބަދަލުގައި، އޭނާގެ ކިބައިގައިވާ ބޮޑާކަމާއި، ކިބްރުވެރިކަމާއި، ގޮތްދޫނުކުރުމުގެ ނުބައި ސިފަތައް އޭނާގެ މައްޗަށް ވެރިވެގަނެ، އިތުރު ފާފަވެރިކަމުގެ ތެރެއަށް އޭނާ ވެއްޓިގަނެއެވެ. ވީމާ، އެ ފަދަ ކޮންމެ މީހަކަށް ދެއްވޭ ޖަޒާއެއްގެ ގޮތުގައި، ނަރަކައިގެ ގަދަފަދަ ޢަޛާބު ފުދިގެން ވެއެވެ. އަދި ހަމަކަށަވަރުން، ޤަރާރުވެ ތިބެނިވި ތަނެއްގެ ގޮތުގައްޔާއި ތަންމައްޗެއްގެ ގޮތުގައި، ނަރަކައަކީ ހައުދަހައިވާ ނުބައިކަން ބޮޑު ތަނެކެވެ![98] \nމި އާޔަތާއި މި އާޔަތުގެ ކުރީގައި އޮތް ދެ އާޔަތް ބާވައިލެއްވުނު ސަބަބު:\nމި އާޔަތާއި މި އާޔަތުގެ ކުރީގައި އޮތް ދެ އާޔަތް ބާވައިލެއްވުނީ الْأَخْنَسُ بْنِ شُرَيْقއާ ބެހޭ ގޮތުން ކަމުގައި ރިވާވެގެން ވެއެވެ. އޭނާއަކީ، މުނާފިޤުންގެ ތެރެއިން ނިފާޤުކަމަށް އަރާހުރި މީހެކެވެ. ވުމާއެކު، رَسُولُ الله ﷺގެ އަރިހަށް ގޮސް ޝަހާދަތްކިއައި އިސްލާމްވެ، ކީރިތި ރަސޫލާ ދެކެ ލޯބިވާކަމަށް ބުނެ ހުވާކުރިއެވެ. ދެން އެއަށްފަހު، ރަށަށް އެނބުރިދިއަ މަގުމަތީގައި އޭނާއާ ދިމާވި މުސްލިމް ބައެއްގެ ދަނޑުބިން ހަލާކުކޮށް، އެބައިމީހުން ގެންގުޅުނު ޙިމާރުތައް މަރައި، ބިމުގައި ފަސާދަކުރިއެވެ. ދެން، އޭނާގެ އެ ޢަމަލުތަކަށް އިޝާރާތްކުރައްވައި މި ތިން އާޔަތް ބާވައިލެއްވުނެވެ.[99] ",
        "footnotes": "[98] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرٍ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة\n[99] أَسْبَابُ النُّزُولِ لِلْوَاحِدِي وَالتَّفْسِيرُ الْكَبِيرُ مَفَاتِيحُ الْغَيبِ لِلْإمَامِ فَخْر الدِّينِ الرَّازِي"
    },
    {
        "aayah_number": "207",
        "tafseer": "އަދި اللهُ سُبحَانَهُ وَتَعَالَىގެ އަމުރުފުޅުތަކަށް ބޯލަނބައި ކިޔަމަންވެ، އެ إِلٰهُގެ މަގުގައި ޖިހާދުކޮށް، އެ إِلٰهُގެ ރުހިވޮޑިގަތުން ލިބިގަތުމަށް ޓަކައި، ތިމާގެ ނަފްސު، އެ إِلٰهއަށް ވިއްކައިލާ މީހުން ވެސް، މީސްތަކުންގެ ތެރޭގައި ވެއެވެ. ތެދުވެރި މުއުމިނުންނަކީ އެ ފަދަ މީހުންނެވެ. އަދި اللهُ سُبحَانَهُ وَتَعَالَىއީ، އެ إِلٰهُގެ އަޅުތަކުންގެ މައްޗަށް ނުހަނު އޯގާވަންތަ إِلٰهއެވެ. އަދި ޚާއްޞަގޮތެއްގައި، ދުނިޔެއާއި އާޚިރަތުގައި މުއުމިނުންނަށް ރަޙްމަތްލައްވާ ރަޙީމުވަންތަ إِلٰهއެވެ. ދަންނާށެވެ! އާޚިރަތް ދުވަހުން، އެ ފަދަ މުއުމިނުންނަށް، އެންމެ ފުރިހަމަ ޖަޒާއިން، އެ إِلٰهُ، ޖަޒާ ދެއްވާނެތެވެ.[100]\nމި އާޔަތް ބާވައިލެއްވުނީ صُهَيْبُ بْنِ سِنَان الرُّومِي رَحِمَهُمَا اللَّهُއާ ބެހޭ ގޮތުން ކަމުގައި ރިވާވެގެން ވެއެވެ. صُهَيْبُ رَحِمَهُمَا اللَّهُއަކީ، ގޯތިގެދޮރާއި ހުރިހައި މުދަލެއް މައްކާގެ ކާފިރުންނަށް ދޫކުރައްވައި، ހަމައެކަނި ދީނައިގެން ސަލާމަތްވެވަޑައިގަތުމުގެ ބޭނުންފުޅުގައި މައްކާ ދޫކުރައްވައި މަދީނާއަށް ހިޖްރަކުރެއްވި މުހާޖިރެކެވެ. صُهَيْبُ رَحِمَهُمَا اللَّهُ މަދީނާއަށް ވަދެވަޑައިގަތުމުން، رَسُولُ الله ﷺ ޙަދީޘުކުރެއްވިއެވެ. «رَبِحَ الْبَيْعَ صُهَيْب، رَبِحَ الْبَيْع صُهَيْب» މާނައީ: ”صُهَيْبُ ކުރެއްވި ވިޔާފާރިއަކީ ފައިދާހުރި ވިޔާފާރިއެކެވެ. صُهَيْبُ ކުރެއްވި ވިޔާފާރިއަކީ ފައިދާހުރި ވިޔާފާރިއެކެވެ.“[101] ",
        "footnotes": "[100] تَفْسِيرُ تَيْسِيرِ الْكَرِيمِ الرَّحْمَنِ لِلإْمَامِ عَبْدِ الرَّحْمنِ السَّعْدِي\n[101] صَفْوَةُ التَّفَاسِيرِ لِلشَّيْخِ مُحَمَّدِ عَلِي الصَّابُونِي وَتَفْسِيرُ الْبَيَانِ لِلشَّيْخِ مُحَمَّدِ جَمِيل دِيدِي"
    },
    {
        "aayah_number": "208",
        "tafseer": "އޭ اللهُ سُبحَانَهُ وَتَعَالَىގެ އެއްކައުވަންތަކަން ތެދުކޮށް ޤަބޫލުކޮށް، އެ إِلٰهُގެ ރަސޫލާއާ ތަބާވެގެންވާ މުއުމިނުންނޭވެ! اللهُ سُبحَانَهُ وَتَعَالَىއީ، ތިޔަބައިމީހުންގެ رَبُّ ކަމަށާއި، مُحَمَّدُ ﷺއީ އެ إِلٰهُގެ ނަބިއްޔާ އަދި ރަސޫލާ ކަމަށް އީމާންވެ، އިސްލާމް ދީނަކީ ތިމާމެންގެ ދީން ކަމުގައި ހިތުގެ އަޑީން ރުހި، އެ ދީނުގައި ޝަރްޢުކުރެއްވިގެންވާ އެންމެހައި ކަންތައްތައް ތެދުކޮށް ޤަބޫލުކޮށް، އެ ދީނުގެ އެންމެހައި ޙުކުމްތަކަށް ޢަމަލުކޮށް، ތިޔަބައިމީހުން އެންމެން އެކުގައި އިސްލާމް ދީނަށް ފުރިހަމައަށް ވަންނާށެވެ! އަދި އިސްލާމް ދީނުގައި، اللهُ سُبحَانَهُ وَتَعَالَى ޝަރްޢުކުރެއްވި ބައެއް ޙުކުމްތަކަށް ޢަމަލުކޮށް، އަނެއްބައި ޙުކުމްތަކަށް ޢަމަލުކުރުން ދޫކޮށްލައި، ޔަހޫދީންނާއި ނަޞާރާއިން ކަންތައްކުރި ފަދައިން ކަންތައްކޮށް، އެ ދެބައި މީހުންނާ ތިޔަބައިމީހުން އެއްގޮތްވެނުގަންނާށެވެ! އަދި ޝައިޠާނާގެ އަމުރަށް ކިޔަމަންވެ އުރެދުންތަކަށް އަރައިގަނެ، ޝައިޠާނާގެ ފިޔަވަޅުތަކަށް ތަބާވެ، ޝައިޠާނާ ދައްކާ މަގުން ތިޔަބައިމީހުން ނުހިނގާށެވެ! އެހެނީ ހަމަކަށަވަރުން، ޝައިޠާނާއަކީ ނުހަނު ފައުޅުކަން ބޮޑު ގޮތުގައި ތިޔަބައިމީހުންގެ މައްޗަށް ހުރި ބަޔާންވެގެންވާ ޢަދުއްވެކެވެ.[102]\nދަންނާށެވެ! ޔަހޫދީންނާއި ނަޞާރާއިންނަކީ، އެބައިމީހުންނަށް ޓަކައި، اللهُ سُبحَانَهُ وَتَعَالَى ބާވައިލެއްވި ފޮތްތަކުގައިވާ ބައެއް އާޔަތްތަކަށް އީމާންވެ، އަނެއްބައި އާޔަތްތަކަށް ކާފިރުވި ބަޔެކެވެ.",
        "footnotes": "[102] الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الإِْسْلاَمِيَّةِ بِالْمَمْلَكَةِ\nالْعَرَبِيَّةِ السُّعُودِيَّة"
    },
    {
        "aayah_number": "209",
        "tafseer": "ފަހެ، އެއްވެސް ޝައްކެއް އަދި އޮޅުމެއް ވިއަސް ނުވާ ގޮތުގައި، ބަޔާންވެގެންވާ ހެކިތަކާއި ފައުޅުކަން ބޮޑު މުޢުޖިޒާތްތައް، ކީރިތި ޤުރްއާނާއި، رَسُوْلُ الله ﷺގެ ސުންނަތުގެ ޛަރީޢާއިން ތިޔަބައިމީހުންނާ ހަމައަށް އައުމަށް ފަހު، ޙައްޤުގެ މަގުން ތިޔަބައިމީހުން އެއްކިބާވެއްޖެ ނަމަ ދަންނާށެވެ! ހަމަކަށަވަރުން، اللهُ سُبحَانَهُ وَتَعَالَىއީ، އެ إِلٰهُގެ ރަސްވަންތަކަމާއި ވެރިކަމުގައި ގަދަކީރިތިވަންތަ، ކަށަކުޅަދުންވަންތަ، ޢަޒީޒުވަންތަ إِلٰهއެވެ. އަދި، އެ إِلٰهُގެ ވެރިކަމާއި ކަށަކުޅަދުންވަންތަކަމުގެ ދަށުން ނުކުމެގަނެވޭނޭ އެއްވެސް ފަރާތެއް ނުވެއެވެ. އަދި އެ إِلٰهُގެ ޤަޟާޤަދަރުގެ ދަށުން މެނުވީ އެއްވެސް ކަމެއް ނުހިނގާނެތެވެ. އަދި އެ إِلٰهއީ، އަމުރުކުރައްވާ ކަންތައްތަކާއި، ނަހީކުރައްވާ ކަންތައްތަކުގައި ޙިކްމަތްވަންތަ إِلٰهއެވެ. އެހެންކަމުން، ކޮންމެ ކަމެއްމެ، އެ إِلٰهُ މިންވަރުކުރައްވަނީ އަދި ޝަރްޢުކުރައްވަނީ ވެސް، އެ ކަމަކާ އެންމެ މުނާސަބު އެންމެ އެކަށޭނަ ގޮތަށެވެ. ވީމާ، އެ إِلٰهُގެ މަތިވެރިވަންތަކަމާއި މާތްވަންތަކަން ހަނދުމަކޮށް، ތިޔަބައިމީހުން، އެ إِلٰهއަށް ބިރުވެތިވާށެވެ![103]",
        "footnotes": "[103] الْمُخْتَصَرُ فِي التَّفْسِير مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الإْسْلاَمِيَّةِ بِالْمَمْلَكَةِ\nالْعَرَبِيَّةِ السُّعُودِيَّة"
    },
    {
        "aayah_number": "210",
        "tafseer": "مُحَمَّدُ ﷺ ރަސޫލުކަމައިގެން ފޮނުއްވައި، އެ ރަސޫލާގެ މައްޗަށް ކީރިތި ޤުރްއާން ބާވައިލައްވައި، އެ ރަސޫލާއީ، اللهُ سُبحَانَهُ وَتَعَالَىގެ ޙަޟްރަތުން ފޮނުއްވިގެންވާ ޙައްޤު ރަސޫލަކުކަމުގެ މައްޗަށް ދަލީލުކުރަނިވި ފައުޅުކަން ބޮޑު،\nހެކިތަކާއި ދަލީލުތަކާއި މުޢުޖިޒާތްތައް، اللهُ سُبحَانَهُ وَتَعَالَى ވަނީ، އެ ޤުރްއާނުގައި މީސްތަކުންނަށް ދައްކަވައިފައި ވެއެވެ.\nއެ ހެކިތަކާއި ދަލީލުތަކާއި މުޢުޖިޒާތްތައް ފެނުމަށް ފަހު ވެސް، މީސްތަކުގެ ތެރެއިން ގިނަ ބަޔަކު، اللهُ سُبحَانَهُ وَتَعَالَىއަށް ކާފިރުވެ، ކީރިތި ޤުރްއާން ދޮގުކޮށް، مُحَمَّدُ ﷺގެ ރިސާލަތަށް އިންކާރުކޮށް، އެ ރަސޫލާއާ ދެކޮޅުވެރިވެ، ބިމުގައި ފަސާދަކޮށް، ކާބަފައިންގެ ދީން ދޫނުކޮށް، ޝައިޠާނާ ދައްކާ މަގުން ހިނގައެވެ. ވީމާ، ކާފިރުން އެ އިންތިޒާރުކުރަނީ، ޤިޔާމަތް ދުވަސް އައިސް، ހުދުކުލައިގެ ތުނި ވިލާތަކަކުން އުފެދިފައިވާ ހިޔައުތަކެއްގެ ތެރޭގައި، اللهُ سُبحَانَهُ وَتَعَالَىގެ މަތިވެރިވަންތަކަމާއި، މާތްވަންތަކަމާ އެކަށޭނަގޮތުގައި، ޚަލްޤުތަކުންނާ ހަމައަށް ފައިބައިވޮޑިގަންނަވައި، އަޅުތަކުންގެ މެދުގައި ޢަދްލުވެރި ގޮތުގައި ނިޔާކުރައްވާނޭ ވަގުތު އައުމަށް ނޫން އެހެން ކޮންކަމަކަށްހެއްޔެވެ؟ އަދި އެ ދުވަހުން، اللهُ سُبحَانَهُ وَتَعَالَى ފައިބައިވޮޑިގެންނެވުމުގެ ކުރީން، މަލާއިކަތުން ފައިބައިވަޑައިގަންނަވައި، އިލާހީ ޢަދްލުގެ ނިހާއީ ފައިޞަލާއަށް އަޅުތަކުން ހުށަހެޅުއްވުމުގެ އިންތިޒާރުގައި، އެންމެހައި މީސްތަކުން ވަށައިލައްވައިގެން އެ މަލާއިކަތުން ތިއްބަވާނޭ މެއެވެ. ދެން، އެ ވަގުތު، اللهُ سُبحَانَهُ وَتَعَالَىގެ ނިޔާފުޅު މީސްތަކުންގެ މައްޗަށް އިއްވަވައި ނިމުމުން، ކިޔަމަންތެރި ހެޔޮލަފާ އަޅުތަކުންނަށް ސުވަރުގޭގެ މަތިވެރި ނިޢުމަތް ދެއްވެވި، ނުކިޔަމަންތެރިވެ އުރެދުނު އަޅުތަކުންނަށް ނަރަކައިގެ ޢަޛާބު ދެއްވޭނެތެވެ. އަދި ހަމަކަށަވަރުން، ދުނިޔެ ނިމި، ކައުނުގެ ހުރިހައި ކަމެއް އެނބުރި ދާނީ، اللهُ سُبحَانَهُ وَتَعَالَىގެ ޙަޟްރަތަށެވެ. އެހެންކަމުން، ދުނިޔޭގައި ވެރިކަންކުޅަ އެއްވެސް ފަރާތަކަށް، ޤިޔާމަތް ދުވަހުން، އެއްވެސް ބާރެއް ނޯންނާނެއެވެ.[104] \nދަންނާށެވެ! ޤިޔާމަތް ޤާއިމުވާ ދުވަހުން، އެންމެހައި ޚަލްޤުތަކުންނާ ހަމައަށް، اللهُ سُبحَانَهُ وَتَعَالَى ފައިބައިވޮޑިގަންނަވާ ކަން މި އާޔަތުން ރަނގަޅަށް އެނގި ސާބިތުވެއެވެ.\nނަމަވެސް، އެ إِلٰهُ ފައިބައިވޮޑިގަންނަވާ ގޮތް ދެނެވޮޑިގެންވަނީ، ހަމައެކަނި އެ إِلٰهއެވެ. އެ ކަމަކީ، އެއްވެސް މަޚްލޫޤަކަށް އެނގޭނޭ އަދި އެބައިމީހުންގެ ޚިޔާލަށް ވެސް ގެނެވޭނޭ ކަމެއް ނޫނެވެ.\nއަދި ދަންނާށެވެ! اللهُ سُبحَانَهُ وَتَعَالَىއާ އެއްފަދަ އެއްވެސް އެއްޗެއް ނުވެއެވެ. އެ ކަން ބަޔާންކުރައްވައި، އެ إِلٰهُ ވަޙީކުރެއްވިއެވެ. (لَيْسَ كَمِثْلِهِ شَيءٌ وَهُوَ السَّمِيعُ البَصِير) މާނައީ: ”އެ إِلٰهُގެ ޛާތުފުޅާއި ސިފަފުޅުތަކުގައި، އެ إِلٰهއާ އެއްފަދަ އެއްވެސް އެއްޗެއް ނުވެއެވެ. އަދި އެ إِلٰهއީ، މޮޅަށް އައްސަވައިވޮޑިގެންވާ އަދި މޮޅަށް ބައްލަވައިވޮޑިގެންވާ، إِلٰهއެވެ.“[105] ",
        "footnotes": "[104] تَفْسِيرُ تَيْسِيرِ الْكَرِيمِ الرَّحْمنِ لِلإْمَامِ عَبْدِ الرَّحْمنِ السَّعْدِي\n[105] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "211",
        "tafseer": "އޭ ރަސޫލާއެވެ! އިބަ ރަސޫލާއާ ދެކޮޅުވެރިވާ އިސްރާއީލުގެ ދަރީން ކުރެން އިބަ ރަސޫލާ ނިކަން އައްސަވައި ސުވާލުކުރައްވަބައްލަވާށެވެ! ތިޔަބައިމީހުންނަށް ޓަކައި، ތިމަން إِلٰهُ ބާވައިލެއްވި ތައުރާތުގައި، ޙައްޤަށް އިރްޝާދުދީ ތެދުމަގު ދައްކައިދެނިވި ސާފު ދަލީލުތަކާއި އާޔަތްތައް ބާޔާންކޮށް ދެއްވައިފައި ނުވޭހެއްޔެވެ؟ އަދި ރަސޫލުން ގެންނެވި ރިސާލަތުގެ ތެދުކަން ޔަޤީންކޮށްދެނިވި ފައުޅުކަން ބޮޑު ހެކިތަކާއި މުޢުޖިޒާތްތަކުގެ ތެރެއިން އިސްރާއީލުގެ ދަރީންނަށް ދައްކަވައިފައި ވަނީ ކިތައްކިތައް ކަންތައްތޯ އެބައިމީހުންނާ ނިކަން ސުވާލުކުރައްވަބައްލަވާށެވެ! ފަހެ، އެ ހުރިހައި އާޔަތްތައް ބާވައިލައްވައި ގިނަގުނަ މުޢުޖިޒާތްތައް ދެއްކެވުމުން ވެސް، އެބައިމީހުން ވަނީ، އެ ދަލީލުތަކަށް އިންކާރުކޮށް ދެކޮޅުހަދައިފައެވެ.\nއަދި ރަސޫލުން ގެންނެވި މުޢުޖިޒާތްތައް ދޮގުކޮށް، އެ ރަސޫލުން ގޮވައިލެއްވި ގޮވައިލެއްވުމަށް ވެސް ފުރަގަސްދީ ކާފިރުވެފައިމެއެވެ. އަދި އެބައިމީހުން ވަނީ، އެބައިމީހުންނަށް ޓަކައި ބާވައިލެއްވުނު ޝަރްޢީ ޙުކުމްތައް އެގޮތްމިގޮތަށް ބަދަލުކޮށްފައެވެ. ފަހެ، اللهُ سُبحَانَهُ وَتَعَالَىގެ އަޅުތަކުންނަށް އެ إِلٰهُ ދެއްވި އެންމެ ބޮޑު ނިޢުމަތް ކަމުގައިވާ ޙައްޤު ދީން އެ މީހަކާ ހަމައަށް އައިސް، އެ ދީނުގެ ތެދުކަން އެނގުމަށް ފަހު، އެ ދީނާ ދެކޮޅުހަދައި ކާފިރުވެއްޖެ މީހާ ދަންނާށެވެ! ފަހެ ހަމަކަށަވަރުން، اللهُ سُبحَانَهُ وَتَعَالَىއީ، އެ ފަދަ މީހުންނަށް ޢަޛާބުދެއްވައި ޢުޤޫބާތްދެއްވުމުގައި، ގަދަފަދަވަންތަ إِلٰهُއެވެ.[106] ",
        "footnotes": "[106] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الإْسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "212",
        "tafseer": "اللهُ سُبحَانَهُ وَتَعَالَىގެ އެއްކައުވަންތަކަމަށް އިންކާރުކޮށް، މީސްތަކުންގެ ގާތަށް، އެ إِلٰهُ ފޮނުއްވާ ރަސޫލުންނާ ދެކޮޅުހަދައި ކާފިރުވާ މީހުންގެ ތެރެއިން، ފަނާވެދަނިވި ދުނިޔޭގެ ދިރިއުޅުމާއި، އެ ތާނގެ އަރާމާއި، މަޖަލާއި، ލައްޛަތު ލިބުނު މީހުންނަށާއި، ނުލިބޭ މީހުންނަށް ވެސް، ދުނިޔޭގެ ދިރިއުޅުން ޒީނަތްތެރިކުރެއްވުނެވެ. ވުމާއެކު، އެންމެހައި ކާފިރުންނަކީ، އާޚިރަތުގެ މައްޗަށް ދުނިޔެ އިސްކޮށް، ހަމައެކަނި ދުނިޔެ ހޯދުމަށް މަސައްކަތްކުރާ ބަޔެކެވެ. އަދި ދުނިޔޭގެ އަރާމާއި، މަޖަލާއި ލައްޛަތަށް އެދި މަސައްކަތްކުރާ ވަރަށް ވުރެން ބޮޑަށް، އާޚިރަތުގެ ނިޢުމަތްލިބުން އެދި މަސައްކަތްކުރާ މުއުމިނުންނަށް، އެ ކާފިރުން ފުރައްސާރަކޮށް މަލާމާތްކުރެތެވެ.\nދަންނާށެވެ! ދުނިޔޭގައި ކާފިރުންގެ ކަންތައްތައް އެ ގޮތަށް ހުރި ކަމުގައި ވިއަސް، اللهُ سُبحَانَهُ وَتَعَالَىގެ އަމުރުފުޅުތަކަށް ކިޔަމަންތެރިވެ، ނަހީކުރެއްވި ކަންތައްތަކުން ދުރުވެ، އެ إِلٰهُ ފޮނުއްވި ރަސޫލުންނާ ތަބާވި މުއުމިނުން ޤިޔާމަތް ދުވަހުން ތިބޭހުށީ، އެންމެހައި ކާފިރުންނަށް ވުރެން މާ މަތިވެރި ދަރަޖަތަކެއްގައެވެ. އެހެންކަމުން، ސުވަރުގޭގެ އެންމެ މަތީ ދަރަޖަތަކަށް، އެ إِلٰهُ، އެ ފަދަ މުއުމިނުން އެ ދުވަހުން، ވައްދަވާނެތެވެ. ނަމަވެސް، އެ ދުވަހުން، ކާފިރުން ވައްދަވާހުށީ، ނަރަކައިގެ ގަދަފަދަ ޢަޛާބުގެ ތެރެއަށެވެ. އަދި اللهُ سُبحَانَهُ وَتَعَالَى އެދިވޮޑިގަންނަވާ ފަރާތަކަށް ޙިސާބެއްނެތި، އެ إِلٰهُ ރިޒްޤުދެއްވަތެވެ.[107] \nދަންނާށެވެ! ދުނިޔެއަކީ، ޢަމަލުކުރުމުގެ ގޮވައްޗެވެ. އާޚިރަތަކީ، ޖަޒާ ލިބުމުގެ ގޮވައްޗެވެ. އެހެންކަމުން، ތިމާމެން ކުރާ ހުރިހައި ޢަމަލެއްގެ ނަތީޖާ ދުނިޔޭގައި ނުފެނުނު ކަމުގައި ވިއަސް، އާޚިރަތުގައި އެ ހުރިހައި ކަމެއްގެ ނަތީޖާ ފެންނާނޭ ކަން ކަށަވަރެވެ. އެ ކަން އެހެން އޮތުމާ އެކު، ދުނިޔޭގެ ތަނަވަސްކަމާއި އުފަލަކީ، اللهُ سُبحَانَهُ وَتَعَالَىގެ އަޅުތަކުންގެ ތެރެއިން، އެ إِلٰهُ އިރާދަކުރެއްވި އަޅަކަށް، އެ إِلٰهُ ދެއްވާ ކަމެކެވެ. އެހެންކަމުން، ބައެއްފަހަރަށް، ދުނިޔަވީ ކަމެއްގައި މުއުމިނަކަށް ނާކާމިޔާބުވެފައި ކާފިރަކަށް ކާމިޔާބުވެދާނެއެވެ. ވީމާ، އެ ފަދަ ދަނޑިވަޅުގައި، ޙަޤީޤީ މުއުމުމިނުންގެ އުޞޫލަކީ، ޚަލްޤުތަކުންގެ ތެރެއިން، اللهُ سُبحَانَهُ وَتَعَالَى އެދިވޮޑިގަންނަވާ ފަރާތަކަށް، ޙިސާބެއްނެތި، އެ إِلٰهُ ރިޒްޤުދެއްވާނޭ ކަން ޔަޤީންކޮށް، އެ إِلٰهُގެ ނިޔާފުޅާ މެދު ރުހުމެވެ.[108] ",
        "footnotes": "[107] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الإْسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[108] تَفْسِيرُ الْبَيَانِ لِلشَّيْخِ مُحَمَّدِ جَمِيل دِيدِي"
    },
    {
        "aayah_number": "213",
        "tafseer": "ދަންނާށެވެ! ޝައިޠާނުންގެ ބަހަށް ހެއްލި، ބިންމަތީގައި ޝިރްކުކުރާން ފެށުމުގެ ކުރީގައި، އެންމެހައި މީސްތަކުންވީ، اللهُ سُبحَانَهُ وَتَعَالَىގެ އެއްކައުވަންތަކަން ޤަބޫލުކޮށް، އެ إِلٰهއަށް އީމާންވެގެން ތިބި އެއް އުންމަތެއްގެ މީހުން ކަމުގައެވެ. އަދި މީސްތަކުން ތިބީ، އެބައިމީހުންގެ އެންމެ ފުރަތަމަ ބަފައިކަލުން، آدَمُ عَلَيهِ السَّلَامُގެ ދީނުގައެވެ. އެއަށްފަހު، ދީނާ މެދު މީސްތަކުންގެ މެދުގައި ޚިލާފުތައް އުފެދި، އޭގެ ތެރެއިން އެއް ބަޔަކު، اللهُ سُبحَانَهُ وَتَعَالَىގެ ދީންމަތީ ސާބިތުވެ ތިބީއެވެ. އަނެއް ބަޔަކު، اللهُ سُبحَانَهُ وَتَعَالَىގެ ދީނަށް ފުރަގަސްދީ ކާފިރުވީއެވެ.\nއެހެންކަމުން، އެކި ޒަމާނުގައި އެކިއެކި ޤައުމުގައި އުޅުނު މީސްތަކުންގެ ގާތަށް، اللهُ سُبحَانَهُ وَتَعَالَى ރަސޫލުންނާއި ނަބިއްޔުން ފޮނުއްވިއެވެ. އެއީ، اللهُ سُبحَانَهُ وَتَعَالَىއަށް އީމާންވެ، އެ إِلٰهُގެ އަމުރުފުޅުތަކަށް ކިޔަމަންވާ މީހުންނަށް، މާތްވެގެންވާ ސުވަރުގެ ލިބޭނޭ ކަމުގެ އުފައުވެރި ޚަބަރު ދެއްވުމަށާއި، އެ إِلٰهُގެ އަމުރުފުޅުތަކަށް އުރެދި ނުކިއަމަންތެރިވާ ކާފިރުންނަށް، ނަރަކައިގެ ގަދަފަދަ ޢަޛާބު ހުރިކަމުގެ ވާހަކައިން ބިރުވެރި ޚަބަރު ދެއްވުމަށެވެ. އަދި ޙައްޤު ދީނާ ބެހޭ ގޮތުން މީސްތަކުންގެ މެދުގައި އުފެދޭ ޚިލާފުތަކުގައި ފައިޞަލާކުރުމަށް، ތެދު ޚަބަރުތަކާއި، ޢަދްލުވެރި އަމުރުތަކާއި، ޙައްޤު ބަސްފުޅުތައް ނޫން އެހެން އެއްވެސް އެއްޗެއް އެކުލެވިފައިނުވާ ފޮތްތައް، އޭގެ ތެރެއިން ބައެއް ރަސޫލުންނަށް، އެ إِلٰهُ ބާވައިލެއްވިއެވެ.\nއެ ފޮތްތަކުގައި ވަނީ، ޙައްޤަކީ ކޮބައިކަމާއި، ބާޠިލަކީ ކޮބައިކަން ސާފުކޮށް ބަޔާންކޮށްދެނިވި އިލާހީ ބަސްފުޅުތަކާއި، އެބައިމީހުންގެ މެދުގައި އުފެދުނު ޚިލާފުތަކާ މެދު، ޢަދްލު އިންޞާފަށް ނިޔާކޮށް ޙުކުމްކުރާނޭ ގޮތެވެ. އަދި ޔަހޫދީންނަށް ޓަކައި، اللهُ سُبحَانَهُ وَتَعَالَى ބާވައިލެއްވި ތައުރާތާއި ނަޞާރާއިންނަށް ޓަކައި، އެ إِلٰهُ ބާވައިލެއްވި އިންޖީލުގައި مُحَمَّدُ ﷺގެ ސިފަފުޅުތައް ނުހަނު ސާފުކޮށް ބަޔާންކުރެއްވުމަށް ފަހު، އެ ރަސޫލާއާ ތަބާވުމަށް އެ ދެބައި މީހުންނަށްމެ، އެ إِلٰهُ އަމުރުކުރެއްވިއެވެ. ވުމާއެކު، އެ ދެ ފޮތުގައި އެ إِلٰهُ ބާވައިލެއްވި އާޔަތްތަކުން، مُحَمَّدُ ﷺއަކީ، އެ إِلٰهُގެ ޙަޟްރަތުން ފޮނުއްވިގެންވާ ޙައްޤު ރަސޫލަކު ކަން ޔަހޫދީންނާއި ނަޞާރާއިންނަށް ރަނގަޅަށް އެނގިތިބި ޙާލު، އެ ރަސޫލާ ގެންނެވި ރިސާލަތާ ދެކޮޅުހަދައި، އެ ރަސޫލާއާމެދު، އެ ދެބައި މީހުން ވެސް ޚިލާފުވެ ދެބަސްވިއެވެ. އެ ދެބައިމީހުން އެ ކަން އެ ގޮތަށް ކުރީ، ކީރިތި ރަސޫލާއާމެދު އެ ދެބައިމީހުންގެ ހިތުގައި އުފެދިފައިވާ ޙަސަދަވެރިކަމާއި، އެބައިމީހުންގެ ކިބައިގައި، އެ ރަސޫލާގެ މައްޗަށް އޮތް ދެކޮޅުވެރިކަމާއި ޢަދާވާތްތެރިކަމުގެ ބޮޑުކަމުންނެވެ.\nފަހެ، مُحَمَّدُ ﷺ ގެންނެވި ރިސާލަތާ ދެކޮޅުހަދައި، އެ ރަސޫލާއާމެދު ޔަހޫދީންނާއި ނަޞާރައިން ޚިލާފުވި ނަމަވެސް، ޙައްޤާއި ބާޠިލު ވަކިކުރާން އެނގި، مُحَمَّدُ ﷺގެ ރިސާލަތު ޤަބޫލުކޮށް އީމާންވީ މީހުންނަށް، اللهُ سُبحَانَهُ وَتَعَالَىގެ ފަޟްލުވަންތަކަމުން، ޙައްޤުގެ މަގަށް މަގުދައްކަވައި، އެ ރަސޫލާއާ ތަބާވުމުގެ ހެޔޮ ތައުފީޤުދެއްވިއެވެ. ވީމާ، مُحَمَّدُ ﷺ ގެންނެވި ރިސާލަތުގެ ތެދުކަމާއި، އެ ރަސޫލާއީ ޙައްޤު ރަސޫލަކު ކަން އެ ރަސޫލާއާ ތަބާވީ މީހުންނަށް އެނގި ޔަޤީންވިއެވެ.\nއަދި اللهُ سُبحَانَهُ وَتَعَالَىގެ އަޅުތަކުންގެ ތެރެއިން އެ إِلٰهُ އިރާދަކުރެއްވި ބަޔަކަށް، ސީދާވެގެންވާ ތެދު މަގަށް މަގުދައްކަވައި އެ މަގުން ހިނގުމުގެ ހެޔޮ ތައުފީޤު، އެ إِلٰهُ ދެއްވަތެވެ.[109] ",
        "footnotes": "[109] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الإْسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "214",
        "tafseer": "އޭ މުއުމިނުންނޭވެ! ކުރީން ވޭތުވެދިޔަ އުންމަތްތަކުގައި އުޅުނު މުއުމިނުން އިމްތިޙާނުކުރެއްވުނު ފަދައިން، ތިޔަބައިމީހުން ވެސް އިމްތިޙާނުކުރެއްވުމަކާ ނުލައި، ސުވަރުގެ ވަދެވިދާނޭ ކަމުގައި ތިޔަބައިމީހުން ހީކުރަނީހެއްޔެވެ؟ ފަހެ، އިސްވެދިޔަ އުންމަތްތަކުގެ މުއުމިނުން އިމްތިޙާނުކުރެއްވުމުގެ ގޮތުން، ތަދުމަޑުކަމާއި، ފަޤީރުކަމާއި، ބަލިމަޑުކަމާއި، ބިންހެލުން ފަދަ ބޮޑެތި މުޞީބާތްތައް، اللهُ سُبحَانَهُ وَتَعَالَى އެބައިމީހުންނާ ކުރިމަތިކުރެއްވިއެވެ. އަދި އެ ފަދަ މުޞީބާތްތައް މެދުވެރިވުމުން އެބައިމީހުންގެ ފައިތިލަތައް ލޮޅިގެން ދިއައެވެ. އެއީ، އެބައިމީހުންގެ ގާތަށް، އެ إِلٰهُ ފޮނުއްވި ރަސޫލާއާއި، އެ ރަސޫލާއަށް އީމާންވެގެން ތިބި މީހުންނަށް ކަންތައް ބޮޑުވެގެން ގޮސް، اللهُ سُبحَانَهُ وَتَعَالَىގެ ނަޞްރު އައުން އަވަސްވުމަށް އެދި، އަންނަނިވި ފަދައިން ބުނެވިއްޖައުމަށް ދާނދެންނެވެ. ”اللهُ سُبحَانَهُ وَتَعَالَىގެ ޙަޟްރަތުން ނަޞްރު އަންނާނީ ފަހެ ކޮން އިރަކުން ބާވައެވެ؟“ ދަންނާށެވެ! އަބަދުވެސް، اللهُ سُبحَانَهُ وَتَعَالَىގެ ނަޞްރު ވަނީ، އެ إِلٰهއަށް އީމާންވެ ތިބުމާ އެކު، އެ إِلٰهއަށް ވަކީލުކުރާ މުއުމިނުންނާ، ނުހަނު ގާތުގައި ކަން ކަށަވަރެވެ.[110]\nމި އާޔަތް ބާވައިލެއްވުނީ ޚަންދަޤު ހަނގުރާމައާ ބެހޭ ގޮތުން ކަމުގައި ރިވާވެގެން ވެއެވެ. އެއީ، އެ ހަނގުރާމައިގެ ސަބަބުން، އެކި ސިފަސިފައިގައި ދަތިތަކާއި އުނދަގޫތައް އައިސް މުސްލިމުންނާ ކުރިމަތިވީ ހިނދު މުސްލިމުންނަށް ތަސައްލީ ދެއްވުމުގެ ގޮތުންނެވެ. އަދި ހަމަ އެހެންމެ، މި އާޔަތް ބާވައިލެއްވުނީ، އަޞްޙާބުންގެ ތެރެއިން، އެ ބޭފުޅުންގެ ގޯތިގެދޮރާއި މުދައު ދޫކުރެއްވުމަށް ފަހު، މައްކާއިން މަދީނާއަށް ހިޖްރަކުރެއްވި މުހާޖިރުންނަށް، މަދީނާގެ ޔަހޫދީންނާއި މުނާފިޤުން ޢަދާވާތްތެރިވެ، ތަފާތު އުނދަގޫތައް ކުރާން ފެށުމުން، އެ ބޭފުޅުންގެ ހިތްޕުޅުތަކަށް ހަމަޖެހުމާއި ކެތްތެރިކަން ލިބިދެއްވުމަށް ކަމުގައި ވެސް ރިވާވެގެންވެއެވެ.[111] ",
        "footnotes": "[110] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرٍ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة\n[111] الْجَامِعُ لأِحْكَامِ الْقُرْآنِ لِلإْمَامِ الْقُرْطُبِي"
    },
    {
        "aayah_number": "215",
        "tafseer": "އޭ ރަސޫލާއެވެ! އިބަ ރަސޫލާގެ އަޞްޙާބުން އިބަ ރަސޫލާއާ ސުވާލުކުރައްވަތެވެ. اللهُ سُبحَانَهُ وَتَعَالَىގެ ޙަޟްރަތަށް ކުއްތަންވުމަށް ޓަކައި، ތިމަންމެންގެ މުދަލުން ހޭދަކުރަން ބޭނުން އެއްޗެއް، ތިމަންމެން ހޭދަކުރާނީ ކޮން ބަޔަކަށް ކޮން ގޮތަކަށްތޯއެވެ؟ އިބަ ރަސޫލާ އެބައިމީހުންނަށް ވިދާޅުވާށެވެ! ތިޔަބައިމީހުން ހޭދަކުރަންވީ، ތިޔަބައިމީހުންގެ މައިންބަފައިންނަށާއި، ގާތްތިމާގެ މީހުންނަށެވެ. އަދި ޔަތީމުންނަށާއި، ފަޤީރުންނަށާއި، ދަތުރުވެރީންގެ ތެރެއިން ޙާލުގައިޖެހި އެހީއަށް ބޭނުންވެފައިވާ މީހުންނަށެވެ. އެއީ، ތިޔަބައިމީހުންގެ އަތުގައިވާ ޙަލާލު މުދަލުން، ތިޔަބައިމީހުންގެ ކިބައިގައި ތަނަވަސްކަން ހުރި މިންވަރަކުންނެވެ.\nއަދި ދަންނާށެވެ! ހަމަކަށަވަރުން، اللهُ سُبحَانَهُ وَتَعَالَىއީ، ތިޔަބައިމީހުން ކުރާ ކޮންމެ ހެޔޮކަމެއް ވެސް، މޮޅަށް ދެނެވޮޑިގެންވާ إِلٰهއެވެ. ވީމާ، އެ ކަންކަމުގެ ފުރިހަމަ ޖަޒާ، ތިޔަބައިމީހުންނަށް، އެ إِلٰهُ ދެއްވާނޭ ކަން ކަށަވަރެވެ.[112] \nމި އާޔަތް ބާވައިލެއްވުނު ސަބަބު:\nމި އާޔަތް ބާވައިލެއްވުނު ސަބަބާ ބެހޭ ގޮތުން ރިވާވެގެން ވެއެވެ. މި އާޔަތް ބާވައިލެއްވުނީ، މަދީނާގެ އަންޞާރުންގެ ތެރެއިން عَمْرُو بْنِ الْجَمُوحُ رَحِمَهُمَا اللَّهُ، ކީރިތި ރަސޫލާއާ ކުރެއްވި ސުވާލަކާ ގުޅޭ ގޮތުންނެވެ. ކީރިތި ރަސޫލާގެ އަރިހުގައި އެ ޞަޙާބީ ދެންނެވިއެވެ. އަޅުގަނޑަކީ، ޢުމުރުން ދުވަސްވެ މުސްކުޅިވެފައިވާ ނުހަނު ގިނަ މުދައުތަކެއްގެ ވެރިއަކީމެވެ. ވީމާ، އެ މުދައުތައް ހޭދަކުރާނީ އަދި އެ ތަކެއްޗަށް ހަދާންވީ ކިހިނަކުންތޯއެވެ؟ މި ފަދައިން ދެންނެވުމުން، اللهُ سُبحَانَهُ وَتَعَالَى މި އާޔަތް ބާވައިލައްވައި އެ ސުވާލުގެ ޖަވާބު ދެއްވިއެވެ.[113] ",
        "footnotes": "[112] الْمُخْتَصَرُ فِي التَّفْسِير مِنْ مَرْكَزِ تَفْسِيرِ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة\n[113] الْجَامِعُ لأِحْكَامِ الْقُرْآنِ لِلإْمَامِ الْقُرْطُبِي"
    },
    {
        "aayah_number": "216",
        "tafseer": "އޭ މުއުމިނުންނޭވެ! ކާފިރުންނާ ހަނގުރާމަކުރުމުގައި ހުރި ބިރުވެރިކަމާއި، އުނދަގުލާއި، ތަކްލީފުގެ ބޮޑުކަމުން، ހަނގުރާމަކުރުމަކީ، ތިޔަބައިމީހުންގެ ނަފްސު ނުރުހޭ ކަމެއްކަމުގައިވާ ޙާލުގައިމެ، ކާފިރުންނާ ހަނގުރާމަކުރުން، اللهُ سُبحَانَهُ وَتَعَالَى ތިޔަބައިމީހުންގެ މައްޗަށް ފަރްޟުކުރައްވައިފިއެވެ.\nއަދި ތިޔަބައިމީހުން ނުރުހޭ ކަމެއް، އެއީ ތިޔަބައިމީހުންނަށް ނުހަނު ބޮޑު ފައިދާއާއި ލާބަހުރި ކަމަކަށް ވުމީ ވެސް އެކަށީގެންވާ ކަމެކެވެ. އަދި ތިޔަބައިމީހުން ރުހޭ ކަމެއް، އެއީ، ތިޔަބައިމީހުންނަށް ނުހަނު ބޮޑު ގެއްލުންހުރި ނުބައި ކަމަކަށްވުމީ ވެސް އެކަށީގެންވާ ކަމެކެވެ. ދަންނާށެވެ! ތިޔަބައިމީހުންނަށް ފައިދާހުރި ރަނގަޅު ގޮތާއި ގެއްލުންހުރި ގޮތް މޮޅަށް ދެނެވޮޑިގެންވަނީ، ހަމައެކަނި اللهُ سُبحَانَهُ وَتَعَالَىއެވެ. ތިޔަބައިމީހުންނަށް ފައިދާހުރީ ކޮން ކަމެއްގައި ކަން ނުވަތަ ގެއްލުންހުރީ ކޮން ކަމެއްގައި ކަން ތިޔަބައިމީހުންނަކަށް ނޭނގޭނެއެވެ. އަދި އަމިއްލައަކަށް ވިސްނައެއް ވެސް ނުގަނެވޭނެއެވެ. ވީމާ، اللهُ سُبحَانَهُ وَتَعَالَىގެ މަގުގައި ޖިހާދުކުރުމަށް ތިޔަބައިމީހުން އަވަސްވެގަންނާށެވެ![114] ",
        "footnotes": "[114] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الإْسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "217",
        "tafseer": "އޭ ރަސޫލާއެވެ! ޙުރްމަތްތެރިވެގެންވާ މައްސަރުތަކުގައި ހަނގުރާމަކުޅައުމަކީ ހުއްދަ ކަމެއްތޯ ނުވަތަ ނޫންތޯ، އިބަ ރަސޫލާއާ މުޝްރިކުން ސުވާލުކުރެތެވެ. އިބަ ރަސޫލާ އެބައިމީހުންނަށް ވިދާޅުވާށެވެ! އެއިން މައްސަރެއްގައި ހަނގުރާމަކޮށް ލޭއޮހޮރުވުމަކީ، اللهُ سُبحَانَهُ وَتَعَالَىގެ ޙަޟްރަތުގައި ނުހަނު ނުބައިކަން ބޮޑު ފާފައެކެވެ.\nނަމަވެސް، اللهُ سُبحَانَهُ وَتَعَالَىގެ މަގުން މީސްތަކުން ދުރުކޮށް، އިސްލާމް ދީނަށް ވަނުން މަނާކޮށް، މުސްލިމުންނަށް އަދަބުދީ އަނިޔާކޮށް، އިސްލާމް ދީނަށް ހުރަސްއެޅުމަށް ޓަކައި\nއެ މުޝްރިކުން އެ ކުރާ ކަންތައްތަކަކީ، ޙުރްމަތްތެރި މައްސަރުތަކުގައި ހަނގުރާމަކުރުމަށް ވުރެން، اللهُ سُبحَانَهُ وَتَعَالَىގެ ޙަޟްރަތުގައި ފާފަވެރިކަން މާ ބޮޑު ކަންތައްތަކެކެވެ. އަދި اللهُ سُبحَانَهُ وَتَعَالَىގެ އެއްކައުވަންތަކަން ޤަބޫލުނުކޮށް، އެ إِلٰهއަށް ކާފިރުވެ، ރަސޫލާގެ ރަސޫލުކަން ދޮގުކޮށް އިންކާރުކޮށް، އެ إِلٰهُގެ ދީނާ ދެކޮޅުހެދުމަކީ، ޙުރްމަތްތެރި މައްސަރުތަކުގައި ހަނގުރާމަކުރުމަށް ވުރެން ވެސް، اللهُ سُبحَانَهُ وَتَعَالَىގެ ޙަޟްރަތުގައި ފާފަވެރިކަން މާ ބޮޑު ކަންކަމެވެ. އަދި އަލްމަސްޖިދުލްޙަރާމަށް މުސްލިމުން ވަނުން މަނާކޮށް، اللهُ سُبحَانَهُ وَتَعَالَىގެ ރަސޫލާއާއި އެ ރަސޫލާއާ ތަބާވި މުސްލިމުން މައްކާއިން ނެރެ ބޭރުކުރުމަކީ ވެސް، ޙުރްމަތްތެރި މައްސަރުތަކުގައި ހަނގުރާމަކުރުމަށް ވުރެން، اللهُ سُبحَانَهُ وَتَعَالَىގެ ޙަޟްރަތުގައި ފާފަވެރިކަން މާ ބޮޑު ކަމެކެވެ.\nއަދި ކާފިރުންގެ ކިބައިގައި ހުރި ކުފުރުވެރިކަމާއި މުޝްރިކުން އެ ކުރާ ޝިރްކުގެ ޢަމަލުތަކަކީ ވެސް، ޙުރްމަތްތެރި މައްސަރުތަކުގައި ހަނގުރާމަކުރުމަށް ވުރެން، اللهُ سُبحَانَهُ وَتَعَالَىގެ ޙަޟްރަތުގައި ފާފަވެރިކަން މާ ބޮޑު ކަންކަމެވެ. އޭ މުސްލިމުންނޭވެ! ކާފިރުންނަށް ކުޅަދާނަވެގެން ވަނީނަމަ، ތިޔަބައިމީހުން އިސްލާމް ދީނުން ބޭރުކޮށް، އެބައިމީހުން އެ ތިބި ކާފިރުކަމުގެ ތެރެއަށް ތިޔަބައިމީހުން ގެންދެވިއްޖައުމަށް ދާނދެން، ތިޔަބައިމީހުންނާއި ހަނގުރާމަކުރުމުގައި އެބައިމީހުން ދެމި ތިބޭނެތެވެ. އަދި ދަންނާށެވެ! މުސްލިމުންގެ ތެރެއިން މީހަކު، ކާފިރުންނަށް ހެއްލި އެބައިމީހުންނަށް ކިޔަމަންވެ، ތިމާގެ ދީން ދޫކޮށް މުރްތައްދުވެ، ކާފިރުކަން މަތީ މަރުވެއްޖެ ނަމަ ދަންނާށެވެ!\nފަހެ، އެ ގޮތުގައި މަރުވާ މީހުންނަކީ، އެ ބަޔެއްގެ ޢަމަލުތައް ދުނިޔެއާއި އާޚިރަތުގައި ބާޠިލުވެ ބަރުބާދުވެ ތާކުންތާކުނުޖެހި ގެއްލި އުވިގެންދާ ބަޔެކެވެ. އަދި އެބައިމީހުންނަކީ ނަރަކަވަންތަ ވެރީންނެވެ. އެހެންކަމުން، އެ ނަރަކައިގައި ތާއަބަދު އެބައިމީހުން ދެމިތިބޭނެތެވެ.[115] ",
        "footnotes": "[115] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الإْسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "218",
        "tafseer": "ހަމަކަށަވަރުން، اللهُسُبحَانَهُ وَتَعَالَى ގެ އެއްކައުވަންތަކަން ތެދުކޮށް ޤަބޫލުކޮށް، އެ إِلٰهُގެ ރަސޫލާ مُحَمَّدُ ﷺ ގެންނެވި ރިސާލަތަށް އީމާންވެ، އެ ރަސޫލާއަށް އެ إِلٰهُ ބާވައިލެއްވި ޝަރީޢަތަށް ޢަމަލުކޮށް، ތިމާމެންގެ ގޯތިގެދޮރު ދޫކޮށް، އެ إِلٰهُގެ މަގުގައި ހިޖްރަކޮށް، اللهُ سُبحَانَهُ وَتَعَالَىގެ ކަލިމަފުޅު މަތިވެރިކުރުމަށް ޓަކައި ޖިހާދުކުޅަ މީހުންނީ، اللهُ سُبحَانَهُ وَتَعَالَىގެ ރަޙްމަތްވަންތަކަމަށާއި ފާފަފުއްސެވުމަށް ނުހަނު ބޮޑަށް އެދޭ ބަޔެކެވެ. އަދި އެބައިމީހުންނަކީ، އެ إِلٰهُގެ ފަޟްލުވަންތަކަމުން ހެޔޮލަފާ އަޅުތަކުންނަށް ދެއްވާ ޘަވާބަށް ދަހިވެތިވާ ބަޔެއް ވެސް މެއެވެ. އަދި اللهُ سُبحَانَهُ وَتَعَالَىއީ، ތައުބާވާ އަޅުތަކުންނަށް ކުރެވިފައިވާ ފާފަތައް ގިނަގިނައިން ފުއްސަވާ، އެބައިމީހުންނަށް ނުހަނު ގިނަގުނަ ރަޙްމަތްލައްވާ ރަޙީމުވަންތަ إِلٰهއެވެ.[116]\nމި އާޔަތާއި މީގެ ކުރީގައިވާ އާޔަތް ބާވައިލެއްވުނު ސަބަބު:\nމި އާޔަތާއި މީގެ ކުރީގައިވާ އާޔަތް ބާވައިލެއްވުނު ސަބަބާ ގުޅޭ ގޮތުން ރިވާވެގެންވެއެވެ.\nކާފިރުންނާ ހަނގުރާމަކުރެއްވުމުގެ ހުއްދަ ލިބިވަޑައިގަތްތާ ވަރަށް ކުރީކޮޅުގައި، ހިޖްރައިން ދެވަނަ އަހަރުގެ جُمَادَى الْآخِرَة މަހުގެ ތެރޭގައި، ކައު އިތުރު ރަސޫލާގެ ބޮޑުދައިތާފުޅެއްގެ ދަރިކަލަކު ކަމުގައިވާ عَبْدُ اللهِ بْنُ جَحْش رَحِمَهُمَا اللَّهُ، މުހާޖިރުންގެ ތެރެއިން އަށް ބޭފުޅުން ނުވަތަ ނުވަ ބޭފުޅުންގެ މައްޗަށް ވެރިކުރައްވައި ހަނގުރާމައަކަށް ފޮނުއްވިއެވެ. އެ ކަން ހިނގީ ބަދްރު ހަނގުރާމައަށް ވުރެން ދެމަސް ދުވަސް ކުރީންނެވެ. އެ ބޭފުޅުން ފޮނުއްވަމުން، ކީރިތި ރަސޫލާ عَبْدُ اللهِ بْنِ جَحْش رَحِمَهُمَا اللَّهُއަށް ލިއުމެއް ދެއްވިއެވެ. އަދި ދެ ދުވަހު ދަތުރުކުރެއްވުމަށް ފަހު އެ ލިއުން ބައްލަވައި، އެ ލިއުމުގައި ވާގޮތަށް ޢަމަލުކުރެއްވުމަށް އެންގެވިއެވެ. އަދި އެ ދަތުރުގައި ބައިވެރިވެވަޑައިގެންނެވި ޞަޙާބީންގެ ތެރެއިން އެއްވެސް ޞަޙާބީއަކަށް އޭނާ ކުރައްވާކަމެއްގައި ބައިވެރިވެވަޑައިގަތުމަށް މަޖްބޫރުނުކުރެއްވުމަށް ވެސް، އެ ލިއުއްވުމުގައި އަންގަވައިފައި ވިއެވެ.\nދެންފަހެ، ކީރިތި ރަސޫލާ އެންގެވި ގޮތަށް، عَبْدُ اللهِ بْنِ جَحْش رَحِمَهُمَا اللَّهُ ކަންތައްކުރައްވައި، ދެ ދުވަހު ދަތުރުކުރެއްވުމަށް ފަހު، އެ ލިއުން ބެއްލެވި އިރު އެ ލިއުއްވުމުގައި ވަނީ މި ފަދައިންނެވެ. ”މި ލިއުން ބެއްލެވުމަށް ފަހު، ދަތުރުކުރައްވައިފައިވަޑައިގެން، މައްކާއާއި ޠާއިފާ ދެމެދު އޮތް ކަދުރުރުއް ހެދިފައިވާ ތަނެއްކަމުގައިވާ ނަޚްލާއަށް ފައިބައިވަޑައިގަންނަވާށެވެ! އަދި އެ މަގުން ދަތުރުކޮށްފައިދާ ޤުރައިޝު ވަންހައިގެ ވިޔާފާރި ޤާފިލާއާ ބައްދަލުކުރައްވައި، އެބައިމީހުންގެ ޚަބަރުތައް ހޯއްދަވައިގެން ގެންނަވާށެވެ!“ ދެން، އެ ދަތުރުފުޅުގެ ބައިވެރީންގެ އަރިހުގައި އެ ވާހަކަ ވިދާޅުވެ، ޤުރައިޝު ވަންހައިގެ ވިޔާފާރި ޤާފިލާގެ ޚަބަރުހޯއްދެވުމުގައި ބައިވެރިވެވަޑައިގަތުމާ މެދު، އެއްވެސް ކަހަލަ މަޖްބޫރުކަމެއް ނެތް ވާހަކަ ވިދާޅުވިއެވެ.\nއެ ފަދައިން ވިދާޅުވުމުން، އެ ދަތުރުފުޅުގައި ބައިވެރިވެވަޑައިގެންނެވި ހުރިހައި އަޞްޙާބުން ވެސް ބޭނުންފުޅުވީ އެ ކަމުގައި ބައިވެރިވެވަޑައިގަތުމަށެވެ. ދެން، ދަތުރުކުރައްވަމުން ވަޑައިގަތް މަގުމަތީގައި، سَعْدُ بْنِ أَبِي وَقَّاصއާއި، عُتْبَة بْنِ غَزْوَانއާ ދެ ބޭފުޅުންގެ ޖަމަލެއް ވީއްލިގެން ދިއުމުން، އެ ޖަމަލު ފެނޭތޯބެއްލެވުމަށް ޓަކައި ވަޑައިގަތުމުގެ ހުއްދަ عَبْدُ اللهِ بْنِ جَحْش رَحِمَهُمَا اللَّهُގެ އަރިހުން ހޯއްދަވައިގެން، އެ ޖަމަލު ފެނިވަޑައިގަންނަވާތޯ އެ ދެ ބޭފުޅުން ވަޑައިގެންނެވިއެވެ. އެއަށްފަހު، ދެން ތިއްބެވި ޞަޙާބީންނާ އެކު ދަތުރުފުޅުކުރައްވައިފައި ވަޑައިގެން ނަޚްލާއަށް ފައިބައިވަޑައިގެން ތިއްބަވަނިކޮށް، ޤުރައިޝު ވަންހައިގެ ވިޔާފާރި ޤާފިލާ އަންނަނިކޮށް އެ ބޭފުޅުންނަށް ފެނިވަޑައިގަތެވެ. އެ ޤާފިލާއަކީ، ހިކި މޭބިސްކަދުރާއި އެ ނޫން އެހެނިހެން ވިޔާފާރި މުދަލައިގެން އައި ޤާފިލާއެކެވެ. އަދި އެ ޤާފިލާގެ ވެރިއަކަށް ހުރީ عَمْرُو بْنِ الْحَضْرَمِيމި ނަން ކިޔުނު މީހެކެވެ.\nދެން، عَبْدُ اللهِ بْنِ جَحْش رَحِمَهُمَا اللَّهُގެ އަރިހުގައި އެ ވަގުތު ތިއްބެވި އަޞްޙާބުންނާ މަޝްވަރާކުރެއްވުމަށް ފަހު، ހަނގުރާމަވެރި ގޮތުގައި އެ ޤާފިލާގެ މީހުންނާ ބައްދަލުކުރެއްވުމަށް ހުރިހައި ބޭފުޅުންނަށް ފެނިވަޑައިގަތުމުން، ހަނގުރާމަވެރި ގޮތުގައި އެ ޤާފިލާގެ މީހުންނާ ބައްދަލުކުރެއްވިއެވެ.\nއަދި އެ ބައްދަލުކުރެއްވުމުގެ ތެރޭގައި، وَاقِدُ بْنِ عَبْدُ اللهِ التَّمِيمِي رَحِمَهُمَا اللَّهُ އެއްލެވި ތީރަކުން ޖެހި، ޤާފިލާގެ ވެރިޔާ عَمْرُو بْنِ الْحَضْرَمِي ޤަތުލުވުމަށް ފަހު، އެހެން ދެ މީހުން ހައްޔަރުވުމުން، ޖަމަލުތަކާއި މުދައުތައް ދޫކޮށްފައި، ދެން ތިބި މީހުން އެބައިމީހުންގެ ޖާނައިގެން ދުވެ ފިލައިފިއެވެ. ދެން، އެ ބޭފުޅުން، ޖަމަލުތަކާއި މުދައުތައް ހިއްޕަވައިގެން މަދީނާއަށް ވަޑައިގެންނެވުމަށް ފަހު، ޣަނީމާކުރެއްވި ތަކެތި ބެއްސެވުމުގައި، عَبْدُ اللهِ بْنِ جَحْش رَحِمَهُمَا اللَّهُ ވިދާޅުވިއެވެ.\nއެ ތަކެތީގެ ފަސްބައިކުޅަ އެއްބައި، رَسُولُ اللهِ ﷺއަށް ބަހައްޓަވާށެވެ! އެއީ، މުސްލިމުންނަށް ލިބުނު ފުރަތަމަ ޣަނީމާ މުދަލެވެ. އަދި ޣަނީމާ މުދަލުން، رَسُولُ اللهِ ﷺއަށް ޓަކައި ފަސްބައިކުޅަ އެއްބައި ނެގުނު ފުރަތަމަ ފަހަރެވެ. އެއަށްފަހު، ޣަނީމާ މުދައު ބަހާނޭ ގޮތުގެ ތަފްޞީލުތައް، اللهُ سُبحَانَهُ وَتَعَالَى ބާވައިލެއްވި އިރު، އެ ކަން އޮތީ، عَبْدُ اللهِ بْنُ جَحْش رَحِمَهُمَا اللَّهُ ޣަނީމާ މުދައު ބެއްސެވި ގޮތާ އެއްގޮތަށެވެ.\nދެންފަހެ، ޙުރްމަތްތެރި މައްސަރެއްގައި، عَمْرُو بْنُ الْحَضْرَمِي ޤަތުލުކުރައްވައި، މުޝްރިކުންގެ ތެރެއިން ދެ މީހަކު ހައްޔަރުކުރައްވައި، މައްކާގެ މީހުންގެ މުދައުތައް އެ އަޞްޙާބުން ޣަނީމާކުރެއްވުމުން، އެ ކަން ހިނގައިދިޔަ ގޮތާ މެދު، رَسُولُ اللهِ ﷺ ގެ ހިތްޕުޅު ހަމައެއް ނުޖެހުނެވެ. އަދި ޙުރްމަތްތެރި މައްސަރެއްގައި ހަނގުރާމަކުރެއްވުމަށް ނާންގަވާ ކަމުގައި ވެސް ޙަދީޘްކުރެއްވިއެވެ. ދެންފަހެ، އެ ހަނގުރާމައިގައި ބައިވެރިވެވަޑައިގެންނެވި އަޞްޙާބުންނަށް ނުހަނު ބޮޑުކަމަކަށް އެ ކަންވީ ހިނދު، اللهُ سُبحَانَهُ وَتَعَالَى މި އާޔަތް ބާވައިލެއްވިއެވެ. އަދި މުސްލިމުންގެ ޙުރްމަތް ކަނޑައި، اللهُ سُبحَانَهُ وَتَعَالَىގެ ދީނަށް ވަނުމުގެ މަގު މީސްތަކުންނަށް ބަންދުކޮށް ހުރަސްއެޅުމުގެ ޙަރާމްކަން، ޙުރްމަތްތެރިވެގެންވާ މައްސަރެއްގައި ހަނގުރާމަކުރުމަށް ވުރެން މާ ބޮޑު ކަން މި އާޔަތުގައި އެންގެވިއެވެ.[117] ",
        "footnotes": "[116] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرٍ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة\n[117] الْجَامِعُ لِأَحْكَامِ الْقُرْآنِ لِلإْمَامِ الْقُرْطُبِي"
    },
    {
        "aayah_number": "219",
        "tafseer": "އޭ ރަސޫލާއެވެ! ބަނގުރާ ވިއަސް އަދި އެ ނޫން އެއްޗެއް ވިއަސް، އެ އެއްޗެއް ކެއުމުން ނުވަތަ ބުއިމުން ނުވަތަ އެ ނޫން ގޮތަކަށް ވިއަސް އެ އެއްޗެއް ބޭނުންކުރުމުން، މަސްތުވެ ބުއްދި ފިލައިދާފަދަ ކޮންމެ އެއްޗެއް ކެއުމާއި، ބުއިމާއި، ބޭނުންކުރުމާއި، އެ ފަދަ ތަކެތި ގަނެވިއްކުމުގެ ޙުކްމާ ބެހޭ ގޮތުން، އިބަ ރަސޫލާގެ އަޞްޙާބުން، އިބަ ރަސޫލާއާ ސުވާލުކުރައްވަތެވެ. އަދި މައިސިރާއި ހަރާދު ކިޔައިގެން ކުޅޭ ކުޅިވަރުތައް ކުޅުމުގެ ޙުކްމާ ބެހޭ ގޮތުން ވެސް، އިބަ ރަސޫލާގެ އަޞްޙާބުން، އިބަ ރަސޫލާއާ ސުވާލުކުރައްވަތެވެ. އިބަ ރަސޫލާ އެ އަޞްޙާބުންނަށް ވިދާޅުވާށެވެ! އެ ދެ ކަންތަކުގައިމެ ނުހަނު ބޮޑު ފާފަ ލިބުން ވެއެވެ.\nއަދި އެ ދެ ކަންތަކުގެ ތެރެއިން ކޮންމެ ކަމަކީ ވެސް، ދީނާއި ދުނިޔޭގެ ކަންކަމުގައި ގިނަ ފަސާދަތައް އުފެދި ނުހަނު ބޮޑު ގެއްލުންތައް ދިމާވާ ކަމެކެވެ. އަދި އެއިން ކޮންމެ ކަމަކީ ވެސް، އެ ކަމުގެ ސަބަބުން ބުއްދިއާއި، ޖާނާއި، މުދަލަށް ނުހަނު ބޮޑު ގެއްލުން ލިބި، މީސްތަކުންގެ މެދުގައި ރުޅިވެރިކަމާއި ދެކޮޅުވެރިކަން އުފެދޭ ކަމެއް މެއެވެ. އަދި އެ ދެ ކަންތަކުގައިމެ، އެ ކަމެއް ކުރާ ބަޔަކަށް ކޮންމެވެސް މިންވަރަކަށް ނަފާލިބެނިވި ގޮތްތަކެއް ވެސް ވެއެވެ. ނަމަވެސް، އެއިން ކޮންމެ ކަމެއް ކުރުމުން ލިބޭ ގެއްލުމާއި ފާފަ، އެ ކަމަކުން ލިބޭ ނަފާގެ މިންވަރަށް ވުރެން މާ ބޮޑެވެ. އެހެނީ، އެއިން ކޮންމެ ކަމެއްގައި ވެސް ވަނީ، اللهُ سُبحَانَهُ وَتَعَالَىގެ މަތީން ހަނދުމަކޮށް ޛިކްރުކޮށް އުޅުމުންނާއި، ނަމާދުކޮށް ހެޔޮ ޢަމަލުތައް ކުރުމުން މީހާ ދުރުކޮށް މަނާކުރުމެވެ. އަދި މީސްތަކުންގެ މެދުގައި ޢަދާވާތްތެރިކަމާއި ރުޅިވެރިކަން އުފައްދައި، އެ ކަން ކުރާ މީހުންގެ މުދައު ހަލާކުވެ އެބައިމީހުންނަށް ދެއްވައިފައިވާ ތަނަވަސްކަން ނެތިދިއުމެވެ.\nއަދި اللهُ سُبحَانَهُ وَتَعَالَىއާ ކުއްތަންވުމަށް ޓަކައި، ހެޔޮ ކަންކަމަށާއި ޞަދަޤާތުގެ ގޮތުގައި ތިމާމެންގެ މުދަލުން ހޭދަކުރަންވީ އެއްޗަކާއި މިންވަރަކާ މެދު، އިބަ ރަސޫލާގެ އަޞްޙާބުން އިބަ ރަސޫލާއާ ސުވާލުކުރައްވަތެވެ. އިބަ ރަސޫލާ އެ އަޞްޙާބުންނަށް ވިދާޅުވާށެވެ! ޙަލާލު އަދި ހުއްދަގޮތުގައި ތިޔަބައިމީހުން ހޯދައިފައިވާ މުދަލުން ތިޔަބައިމީހުންގެ ބޭނުންތައް ފުއްދުމަށް ފަހު، ބާކީހުންނަ މުދަލުން ބައެއް، ހެޔޮކަންކަމަށާއި ޞަދަޤާތުގެ ގޮތުގައި ތިޔަބައިމީހުން ހޭދަކުރާށެވެ! ދަންނާށެވެ! اللهُ سُبحَانَهُ وَتَعَالَى، ތިޔަބައިމީހުންނަށް އިސްލާމް ދީނަށް މަގުދައްކަވައި ހިދާޔަތު ދެއްވި ފަދައިން، ޙަލާލު ކަންތައްތަކާއި ޙަރާމް ކަންތައްތަކާއި، ހުއްދަ ކަންތައްތަކާއި ހުއްދަ ނޫން ކަންތައްތަކާއި، މީސްތަކުންނަށް މަންފާކުރަނިވި ކަންތައްތަކާއި ގެއްލުންލިބެނިވި ކަންތައްތައް، ކީރިތި ޤުރްއާނުގެ އާޔަތްތަކުގައި ނުހަނު ސާފުކޮށް ބަޔާންކުރައްވައި، އެ ކަންކަމުގެ ޝަރްޢީ ޙުކުމްތައް ތިޔަބައިމީހުންނަށް އެ إِلٰهُ އަންގަވަތެވެ. އެއީ، ތިޔަބައިމީހުން ވިސްނައި ފިކުރުކޮށް، އެ إِلٰهُގެ ޝަރީޢަތާ އެއްގޮތަށް އުޅުމަށް ޓަކައެވެ![118] \nމި އާޔަތް ބާވައިލެއްވުނު ސަބަބާ ބެހޭ ގޮތުން ރިވާވެގެން ވެއެވެ. މަދީނާގެ އަންޞާރުންގެ ތެރެއިން ޖަމާޢަތެއްގެ ބޭފުޅުންނާ އެކު، ކީރިތި ރަސޫލާގެ އަރިހަށް ވަޑައިގެން عُمَرُ بْنُ الْخَطَّاب رَضِيَ اللَّهُ عَنْهُ ދެންނެވިއެވެ. ”ރާއާއި މައިސިރުގެ ކުޅިވަރުތައް ހިމެނެނީ، ބުއްދިފިލައިދިއުމާއި، މުދައު ފޭރެނިވި ކަންތައްތަކުގެ ތެރެއިންނެވެ. ވީމާ، ރާއާއި މައިސިރުގެ ކުޅިވަރުތަކާ ގުޅޭ ގޮތުން ފަތުވާއެއް ދެއްވުން، އަޅުގަނޑުމެން ވަރަށް ބޮޑަށް އެދެމެވެ.“\nދެން، އެ ކަމާ ގުޅޭ ގޮތުން މި އާޔަތް ބާވައިލެއްވުނެވެ.[119] \nއަދި ހަމަ އެހެންމެ، ތިމާމެންގެ މުދަލުން ހެޔޮކަންކަމަށާއި ޞަދަޤާތުގެ ގޮތުގައި ހޭދަކުރަންވާ މިންވަރާ މެދު ވެސް، ބައެއް އަޞްޙާބުން، ކީރިތި ރަސޫލާއާ ސުވާލުކުރެއްވިއެވެ. ދެން، މި އާޔަތް ބާވައިލައްވައި، ތިމާމެންގެ ބޭނުންތައް ފުއްދުމަށް ފަހު ބާކީ ހުންނަ މުދަލުން ބައެއް، ހެޔޮކަންކަމަށާއި ޞަދަޤާތުގެ ގޮތުގައި ހޭދަކުރުމަށް، اللهُ سُبحَانَهُ وَتَعَالَى އެންގެވިއެވެ.[120] \nއަދި ދަންނާށެވެ! މި އާޔަތް ބާވައިލެއްވުނީ، މުސްލިމުންގެ މައްޗަށް މުދަލުގެ ޒަކާތް ފަރްޟުކުރެއްވުމުގެ ކުރީގައި ކަމަށް ވުމާ އެކު، މި އާޔަތުގައި މި ވަނީ ފަރްޟު ޒަކާތުގެ ވާހަކަ ނޫން ކަމަށް ޢިލްމުވެރީން ވިދާޅުވެއެވެ.\nމައިސިރުގެ ކުޅިވަރުތަކަކީ، ތަނަވަސްކަން ލިބިގަތުމުގެ ގޮތުންނާއި ކުޅިވަރެއްގެ ގޮތުގައި ކުރެވޭ ކަންތައްތަކެކެވެ. އަދި ހަރާދު ކިޔައިގެން ކުޅޭ ކުޅިވަރުތަކަކީ، ކުޅިވަރެއްގައި ބަޔަކު ވާދަކުރާ އިރު، އެ ވާދަކުރާ މީހުން ހުށަހަޅާ ފައިސާ ނުވަތަ މުދާ، މޮޅުވާ ފަރާތަކަށް ލިބުން ޝަރްޠުކޮށްގެން ކުޅެވޭ ކޮންމެ ކުޅިވަރެކެވެ. އަދި ނަސީބުގެ މައްޗަށް ބިނާވެގެން ކުޅެވޭ ކުޅިވަރުތަކަކީ، މައިސިރުގެ ކުޅިވަރުތައް ކަމުގައި ޢިލްމުވެރީން ވިދާޅުވެއެވެ. އަދި މި އާޔަތަކީ، ރާ ބުއިމާއި މައިސިރުގެ ކުޅިވަރުތައް ޙަރާމްކުރެއްވުމުގެ ގޮތުން، اللهُ سُبحَانَهُ وَتَعَالَى އެންމެ\nފުރަތަމަ ބާވައިލެއްވި އާޔަތެވެ.[121] \nއަދި ސެލް ފޯނުން ފޮނުވޭ އެސް.އެމް.އެސްގެ ބަދަލުގައި މާއްދީ ފައިދާއެއް ނުވަތަ ގެއްލުމެއް ލިބުން ހިމެނޭ ނުވަތަ އެސް.އެމް.އެސް.ގެ އަގަށް ވުރެ މާ ބޮޑު އިނާމެއް ލިބޭ ނުވަތަ އިނާމު ނުލިބިއްޖެ ނަމަ، އެ އެސް.އެމް.އެސް.ގެ އަގު ވެސް ނުލިބޭ ގޮތަށާ އަދި އެ ފަދަ އެހެނިހެން ގޮތްގޮތަށް ބައިވެރިވެވޭ މުބާރާތްތަކާއި ކުރެވޭ ކަންތައްތައް ވެސް ހިމެނެނީ، اللهُ سُبحَانَهُ وَتَعَالَى ޙަރާމްކުރައްވައިފައިވާ ހަރާދުކިޔައިގެން ކުޅޭ މައިސިރުގެ ކުޅިވަރުތަކުގެ ތެރޭގައެވެ.[122] ",
        "footnotes": "[118] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرِ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة\n[119] صَفْوَةُ التَّفَاسِيرِ لِلشَّيْخِ مُحَمَّدِ عَلِي الصَّابُونِي\n[120] تَفْسِيرُ الْبَيَانِ لِلشَّيْخِ مُحَمَّدِ جَمِيل دِيدِي\n[121] تَفْسِيرُ الْبَيَانِ لِلشَّيْخِ مُحَمَّدِ جَمِيل دِيدِي\n[122] فَتْوَى لَجْنَةُ الإِْفْتَاءِ الأرْدُنِي بَعْدَ مُرَاجَعَةِ سَمَاحَةِ الْمُفْتِي الْعَامِ الشَّيخِ عَبْدِ الْكَرِيمِ الْخَصَاوُنَة"
    },
    {
        "aayah_number": "220",
        "tafseer": "އަދި ތިޔަބައިމީހުން ވިސްނައި ފިކުރުކުރަންވީ، ދުނިޔެއާއި އާޚިރަތުގައި ތިޔަބައިމީހުންނަށް ފައިދާ ޙާޞިލުވެ، ދެ ދުނިޔޭގެ ބާއްޖަވެރިކަމާއި ކާމިޔާބު ލިބެނިވި ދީންކަމުގައިވާ އިސްލާމް ދީން އުނގެނި އެ ދީނުގައިވާ ގޮތަށް ޢަމަލުކުރުމާ މެދުގައެވެ. އޭ ރަސޫލާއެވެ! ޔަތީމުންނާ އެކު އުޅެ، އެބައިމީހުންނާ މުޢާމަލާތުކޮށް، އެބައިމީހުންގެ މުދައު ބަލަހައްޓާނޭ ގޮތަކާ މެދު، އިބަ ރަސޫލާގެ އަޞްޙާބުން، އިބަ ރަސޫލާއާ ސުވާލުކުރައްވަތެވެ. އިބަ ރަސޫލާ އެ އަޞްޙާބުންނަށް ވިދާޅުވާށެވެ! ޔަތީމު ކުދީންގެ ކަންތައްތައް ރަނގަޅުކޮށް އިޞްލާޙުކޮށް، އެ ކުދީންގެ މުދައު ރައްކައުތެރިކޮށް ބަލަހައްޓައި، އެ ކުދީންނަށް އެންމެ ފައިދާ ބޮޑު ގޮތަކަށް ކަންތައްތައް ކުރުމަކީ، ތިޔަބައިމީހުންނަށް ނުހަނު ބޮޑު ހެޔޮކަން ލިބެނިވި ކަމެކެވެ.\nވީމާ، އެ ކުދީންނަށް އެންމެ ފައިދާ ބޮޑު ގޮތަކަށް، އެ ކުދީންނާ މެދު ތިޔަބައިމީހުން އަބަދު މެ ކަންތައްތައް ކުރާށެވެ! އަދި ތިޔަބައިމީހުން ކުރާ ވިޔަފާރީގައި، ޔަތީމު ކުދީން ބައިވެރިކޮށް، އެ ކުދީންގެ މުދައު ތިޔަބައިމީހުންގެ މުދަލާ އެއްކޮށް، ދިރިއުޅުމުގެ ހުރިހައި ކަމެއްގައި އެ ކުދީން ބައިވެރިކުރި ކަމުގައި ވިއަސް، ތިޔަބައިމީހުންގެ މައްޗަކަށް ކުށެއްނެތެވެ. އެހެނީ، އެ ކުދީންނަކީ، ދީނީގޮތުން ތިޔަބައިމީހުންގެ އަޚުންނެވެ. ވީމާ، ކޮންމެ އަޚެއްގެ ފަރާތުންމެ އެދެވިގެންވަނީ އޭނާގެ އަނެއް އަޚާއަށް މަޞްލަޙަތާއި ފައިދާހުރި ގޮތަށް ކަންތައްތައް ކުރުމެވެ. އަދި ޔަތީމު ކުދީންގެ މުދައު ތިޔަބައިމީހުންގެ މުދަލާ އެއްކޮށް، އެ ކުދީންގެ މުދައު ރަނގަޅަށް ބަލަހައްޓައި، ދިރިއުޅުމުގެ ހުރިހައި ކަމެއްގައި ވެސް، އެ ކުދީން ބައިވެރިކޮށް، އެ ކުދީންނަށް ފައިދާ ލިބެނިވި ގޮތަށް ކަންތައްތައް ކުރުމަށް މަސައްކަތްކުރާ މީހާއާއި، އެ ކުދީންގެ މުދަލަށް ގެއްލުންވާ ގޮތަށް މަސައްކަތްކުރާ މީހާއާ ދެ މީހުންމެ ކަންތައް ކުރާގޮތް ވެސް، اللهُ سُبحَانَهُ وَتَعَالَى މޮޅަށް ދެނެވޮޑިގެންވެތެވެ.\nއޭ މުސްލިމުންނޭވެ! އަދި ޔަތީމުންގެ ކަންތައްތައް ބެލެހެއްޓުމުގައި ވެސް، ތިޔަބައިމީހުންނަށް ދަތިކުރައްވައި އުނދަގޫކުރެއްވުމަށް، اللهُ سُبحَانَهُ وَتَعَالَى އިރާދަކުރެއްވި ނަމަ، އެ إِلٰهُ ތިޔަބައިމީހުންނަށް އެ ކަން އުނދަގޫ ކުރައްވައި ދަތިކުރެއްވީހެވެ. އެހެނެއްކަމަކު، ޔަތީމުންނާ މުޢާމަލާތުކޮށް އެ ކުދީންގެ މުދައު އެ ކުދީންނަށް ފައިދާވާ ގޮތަށް ރަނގަޅަށް ބަލަހައްޓާނޭ މަގު، އެ إِلٰهُ ތިޔަބައިމީހުންނަށް ލުއިކޮށްދެއްވައި ފަސޭހަކޮށްދެއްވައިފައި ވެއެވެ. އެހެނީ، އެ إِلٰهُގެ ޝަރީޢަތް ބިނާވެފައި ވަނީ ލުއިފަސޭހަކަމުގެ މައްޗަށެވެ.\nހަމަކަށަވަރުން، اللهُ سُبحَانَهُ وَتَعَالَىއީ، ރަސްވަންތަކަމާއި ވެރިކަމުގައި ގަދަކީރިތިވަންތަ، އަދި ޚަލްޤުކުރެއްވުމާއި، ތަދްބީރުކުރެއްވުމާއި، ޝަރްޢުކުރެއްވުމުގައި، ޙިކްމަތްވަންތަ إِلٰهއެވެ.[123] \nދަންނާށެވެ! سُورَةُ النِّسَاءގެ ދިހަވަނަ އާޔަތް ބާވައިލެއްވުމުގެ ކުރީން، ކީރިތި ރަސޫލާގެ އަޞްޙާބުން ވެސް އެ ބޭފުޅުންގެ ބަލަދުވެރިކަމުގެ ދަށުގައިވާ ޔަތީމު ކުދީންގެ މުދަލާއި އެ ބޭފުޅުންގެ މުދަލާ އެއްކުރައްވައިގެން އުޅުއްވިއެވެ. އެ ކަން އެހެން އޮއްވައި سُورَةُ النِّسَاءގެ ދިހަވަނަ އާޔަތް ބާވައިލެއްވުމުން، އަޞްޙާބުން ހެއްދެވި ގޮތަކީ، އެ ބޭފުޅުންގެ ބަލަދުވެރިކަމުގެ ދަށުގައިވާ ޔަތީމު ކުދީންގެ މުދައު، އެ ބޭފުޅުންގެ މުދަލާ މުޅީން ވަކިކޮށްލެއްވުމެވެ. ދެން، އެ ކަމުގެ ސަބަބުން، ޔަތީމު ކުދީންނަށް ބޮޑެތި ގެއްލުންތައް ލިބެމުންދާން ފެށުމުން، އެ ކުދީންގެ މުދަލާ މެދު ކަންތައްކުރާނީ ކިހިނަކުންތޯ ސުވާލު އުފެދުނު ހިނދު، އެ ސުވާލުގެ ޖަވާބުގައި، سُورَةُ الْبَقَرَةގެ މި އާޔަތް، اللهُ سُبحَانَهُ وَتَعَالَى ބާވައިލެއްވިއެވެ.[124] ",
        "footnotes": "[123] الْمُخْتَصَرُ فِي التَّفْسِير مِنْ مَرْكَزِ تَفْسِيرِ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة\n[124] تَفْسِيرُ الْبَيَانِ لِلشَّيْخِ مُحَمَّدِ جَمِيل دِيدِي"
    },
    {
        "aayah_number": "221",
        "tafseer": "އޭ މުސްލިމުންނޭވެ! اللهُ سُبحَانَهُ وَتَعَالَى ފިޔަވައި އެހެނިހެން ފަރާތްތަކަށް އަޅުކަންކޮށްއުޅޭ މުޝްރިކު އަންހެނުންނާ ތިޔަބައިމީހުން ކާވެނިނުކުރާށެވެ! އެއީ، އެ މުޝްރިކު އަންހެނުން، اللهُ سُبحَانَهُ وَتَعَالَىއަށް އީމާންވެ އިސްލާމް ދީނަށް ވަދެއްޖައުމަށް ދާނދެނެވެ.\nއަދި ތިޔަބައިމީހުންގެ ތެރެއިން މީހަކު ކާވެނިކުރާން ބޭނުންވާ އަންހެނާއަކީ މުޝްރިކަކަށްވެފައި، އެ އަންހެނާއަކީ ކިތަންމެ ރިވެތިވެފައި ތިޔަބައިމީހުން ކިތަންމެ ހިތާވެ، ފިކުރާވާ އަންހެނަކު ކަމުގައި ވިއަސް، އެ އަންހެން މީހާއާ ކާވެނިކުރުމަށް ވުރެން، މީހެއްގެ އަޅުވެތިކަމުގެ ދަށުގައިވާ މުއުމިނު އަންހެނަކާ ކާވެނިކުރުން ތިޔަބައިމީހުންނަށް މާ ހެޔޮކަން ބޮޑުވެގެން ވެއެވެ. އަދި މުއުމިނުންގެ ތެރެއިން މިނިވަން އަންހެނުން ވިއަސް އަދި އަޅު އަންހެނުން ވިއަސް، އެ ކަނބަލުންގެ ކާވެނި މުޝްރިކު ފިރިހެނުންނާ ތިޔަބައިމީހުން ކޮށްނުދޭށެވެ! އެއީ، އެ މުޝްރިކު ފިރިހެނުން، اللهُ سُبحَانَهُ وَتَعَالَىއަށް އީމާންވެ، އިސްލާމް ދީނަށް ވަދެއްޖައުމަށް ދާނދެނެވެ.\nއަދި ތިޔަބައިމީހުންގެ ބެލުމުގެ ދަށުގައިވާ މުސްލިމު އަންހެނުންނާ ކާވެނި ކުރުމަށް އެދޭ މުޝްރިކު ފިރިހެނުންނަކީ، އެ ކަނބަލުން ކިތަންމެ ހިތާވެ ފިކުރާވާ ބަޔަކަށްވެފައި، އަދި ތިޔަބައިމީހުންގެ ނަޒަރުގައި ވެސް އެ މުޝްރިކުންނަކީ ކިތަންމެ ރަނގަޅު ބަޔަކު ކަމުގައި ވީނަމަ ވެސް، ތިޔަބައިމީހުން ވަލީދީގެން ކާވެނިކުރެވޭ އަންހެނަކު، މިނިވަން މުޝްރިކު ފިރިހެނަކާ ކާވެނިކޮށްދިނުމަށް ވުރެން، މީހެއްގެ އަޅުވެތިކަމުގެ ދަށުގައިވާ މުއުމިނު ފިރިހެނަކާ އެ ކަނބަލުންގެ ކާވެނިކޮށްދިނުން، އެ ކަނބަލުންނަށް މާ ހެޔޮކަން ބޮޑުވެގެން ވެއެވެ. އެހެނީ، މުސްލިމު ފިރިހެނަކު، މުޝްރިކު އަންހެނަކާ ނުވަތަ މުސްލިމު އަންހެނަކު، މުޝްރިކު ފިރިހެނަކާ ކާވެނިކޮށްފި ނަމަ ދަންނާށެވެ! މުސްލިމުންނާ ކާވެނިކުރާ މުޝްރިކުން، މުސްލިމުންނަށް ދަޢުވަތު ދީ ގޮވާނީ، ނަރަކައަށް ދިއުމަށް މަގުފަހިވާ ކޮންމެ ކަމެއް ކުރުމަށެވެ.\nނަމަވެސް، اللهُ سُبحَانَهُ وَتَعَالَىގެ އަޅުތަކުންނަށް އެ إِلٰهُ ގޮވައިލައްވައި އަމުރުކުރައްވަނީ، އެ إِلٰهُގެ އިޛްނަފުޅާއި ވާގިފުޅާ އެކު، އެ إِلٰهُ ރުހިވޮޑިގަންނަވާ ދީންކަމުގައިވާ އިސްލާމް ދީނަށް ވަދެ، އެ ދީނުގައި ސާބިތުވެތިބުމާ އެކު، ހެޔޮ ޢަމަލުކުރުމުގެ ސަބަބުން އެބައިމީހުންގެ ފާފަތައް ފުހެވި ސުވަރުގެ ވަނުމަށެވެ. އަދި، އެ إِلٰهُގެ އާޔަތްތައް، މީސްތަކުންނަށް އެ إِلٰهُ ބަޔާންކޮށްދެއްވަނީ، އެ އާޔަތްތަކުން ނަސޭހަތް ޙާޞިލުކޮށް ޢިބްރަތް ލިބިގަނެ، އެ އާޔަތްތަކުގައިވާ ޙުކުމްތަކާ އެއްގޮތަށް އެބައިމީހުން އުޅުމަށެވެ.[125] \nދަންނާށެވެ! ކާވެނިކުރުމަކީ، އަންހެނެއްގެ ދިރިއުޅުމާއި ފިރިހެނެއްގެ ދިރިއުޅުން އެއްކޮށް، އެ ދެ މީހުންގެ ދެ ދިރިއުޅުން އެއް ދިރިއުޅުމަކަށް ހަދާ ކަމެކެވެ. ވީމާ، މުޅީން ތަފާތު ދެ ދީނެއް ޤަބޫލުކޮށްގެން، މުޅީން ތަފާތު ދެ ދިމާއަކަށް ދާ ދެ މީހެއްގެ ދެ ދިރިއުޅުން އެއްކޮށް، އެއް ދިރިއުޅުމަކަށް ހަދައިގެން އުޅޭ އިރު އުފެދެމުންދާނޭ ކަންތައްތަކާއި، ދަރިފަސްކޮޅުގައި ފަހުން އުފެދޭނޭ ކަންތައްތަކަކީ، ޙަޔާތުގެ މަސްރަޙުން އަބަދާއި އަބަދު ފެންނަމުންދާ މަންޒަރުތަކެވެ.[126] \nވީމާ، ހިތުގެ އަޑީން އިސްލާމް ދީން ޤަބޫލުކުރުމެއްނެތި، ހަމައެކަނި މުސްލިމަކާ ކާވެނިކުރުމުގެ ބޭނުމުގައި އިސްލާމްވާ މީހެއްގެ ކާވެނި، މުސްލިމަކާ ކުރެވޭނޭ އެއްވެސް މަގެއް ނެތް ކަން މި އާޔަތުން ނުހަނު ސާފުކޮށް އެނގެއެވެ.",
        "footnotes": "[125] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الإْسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[126] تَفْسِيرُ الْبَيَانِ لِلشَّيْخِ مُحَمَّدِ جَمِيل دِيدِي"
    },
    {
        "aayah_number": "222",
        "tafseer": "އޭ ރަސޫލާއެވެ! އަނބީންގެ ޙައިޟުގެ ދުވަސްވަރު، އެ ކަނބަލުންނާ ގުޅުންބަހައްޓައި. ޖިމާޢުވުމުގެ ޙުކްމާ ބެހޭ ގޮތުން، އިބަ ރަސޫލާގެ އަޞްޙާބުން، އިބަ ރަސޫލާއާ ސުވާލުކުރައްވަތެވެ. އިބަ ރަސޫލާ އެ އަޞްޙާބުންނަށް ވިދާޅުވާށެވެ! ޙައިޟުގެ ލެއަކީ ނަޖިހެކެވެ. އަދި ޙައިޟުގެ ދުވަސްވަރު އެ ކަނބަލުންނާ ޖިމާޢުވުމަކީ، އެ ކަން ކުރާ ބަޔަކަށް ނުހަނު ގެއްލުން ހުރި ކަމެއް ވެސް މެއެވެ. ވީމާ، އެ ކަނބަލުންގެ ޙައިޟުގެ ދުވަސްވަރު، ތިޔަބައިމީހުން އެ ކަނބަލުންނާ ޖިމާޢުވުމުން ދުރުވެ ރައްކައުތެރިވާށެވެ! އަދި ޙައިޟުގެ ލޭ އައުން ކެނޑުމަށް ފަހު ހިނައި ޠާހިރުވެއްޖައުމަށް ދާނދެން، ޖިމާޢުވުމުގެ ބޭނުމުގައި އެ ކަނބަލުންގެ ގާތަށް ތިޔަބައިމީހުން ނުދާށެވެ!\nއެހެނެއްކަމަކު، ޙައިޟުގައި ތިބޭ އަންހެނުންނާ އެއްތަނެއްގައި ނިދުމާއި، ދިރިއުޅުމާއި، އެ ކަނބަލުންނާ އެކު ކައިބޮއި އުޅުމަކީ އެއްވެސް ޙާލެއްގައި ތިޔަބައިމީހުންނަށް މަނާކުރައްވައިފައިވާ ކަމެއް ނޫނެވެ. ފަހެ، ޙައިޟުގެ ލޭ ކެނޑުމުން، އެ ކަނބަލުން ހިނައިޠާހިރުވެގެންފި ނަމަ، اللهُ سُبحَانَهُ وَتَعَالَى ޙަލާލުކުރެއްވި ގޮތުގެ މަތީން، ޖިމާޢުވުމަށް ޓަކައި ލެއްވިފައިވާ ގުނަވަނުގައި އެ ކަނބަލުންނާ ޖިމާޢުވުން ތިޔަބައިމީހުންނަށް ހުއްދައެވެ. ހަމަކަށަވަރުން، އަޅުތަކުންގެ ތެރެއިން ގިނަގިނައިން ތައުބާވެ ފާފަފުއްސަވައިދެވުމަށް އެދި ދަންނަވާ އަޅުތަކުން ދެކެ، اللهُ سُبحَانَهُ وَتَعَالَى ލޯބިވެވޮޑިގެންވެތެވެ. އަދި ފާޙިޝު ޢަމަލުތަކާއި ފާފަވެރިވާފަދަ ހަޑިމުޑުދާރު ކަންކަމުން ދުރުވެ، ޠާހިރުވުމަށް ގަދައަޅައި މަސައްކަތްކުރާ މީހުންދެކެ، އެ إِلٰهُ ލޯބިވެވޮޑިގެންވެތެވެ.[127] \nމަދީނާގެ ޔަހޫދީންގެ އާދައަކީ، އަނބިމީހާ ޙައިޟުވެއްޖެ ނަމަ، އޭނާއާ އެއްތަނެއްގައި ނޫޅެ، އޭނާ އިށީނދެއިން ތަނެއްގައި ނުއިށީނދެ، އޭނާއާއެކު ކައިބޮއި ނޫޅުމެވެ. އެ ގޮތަށް އެ ކަނބަލުންނާ މެދު ޔަހޫދީން ކަންތައްކުރާތަން، ކީރިތި ރަސޫލާގެ އަޞްޙާބުންނަށް ފެނިވަޑައިގަތުމުން، ޙައިޟުގެ ދުވަސްވަރު އަނބީންނާ ގުޅުންބަހައްޓަންވީ ގޮތާ މެދު، އަޞްޙާބުން ރަސޫލާއާ ސުވާލުކުރެއްވުމުން މި އާޔަތް ބާވައިލެއްވުނުކަމުގައި އަލްއިމާމު މުސްލިމު ރިވާކުރެއްވިއެވެ.[128] \nދަންނާށެވެ! ޙައިޟުގެ ލެއަކީ، ކޮންމެ މަހަކު ވެސް ވަކި ދުވަސްވަރެއްގައި ވަކި މުއްދަތަކަށް އަންހެނާގެ ރަޙިމުން ނުކުންނަ ޠަބީޢީ ލެއެކެވެ.[129] ",
        "footnotes": "[127] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرِ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة\n[128] صَحِيحُ مُسْلِم / باب اصنعوا كل شيء إلا النكاح\n[129] تَفْسِيرُ الْبَيَانِ لِلشَّيْخِ مُحَمَّدِ جَمِيل دِيدِي"
    },
    {
        "aayah_number": "223",
        "tafseer": "ދަންނާށެވެ! ތިޔަބައިމީހުންގެ އަނބީންނަކީ، ތިޔަބައިމީހުން އެ ކަނބަލުންނާ އެއްދާންކުރުމުން ތިޔަބައިމީހުންނަށް ދަރީން ލިބި، އިންސާނީ ނަސްލު ދެމިގެން ދިޔުމަށް ޓަކައި، اللهُ سُبحَانَهُ وَتَعَالَى ލައްވައިފައިވާ ބަޔެކެވެ. އެއީ، ބިމުގައި ގޮވާންކުރުމުން، ތަފާތު މޭވާތަކާއި އޮށްޓަރުގެ ބާވަތްތައް ހެދިބޮޑުވެ، އެ ތަކެތީގެ މުޑުވައް ދެމިގެން ދާ ފަދައިންނެވެ. ވީމާ، ތިޔަބައިމީހުންގެ އަނބީން، ޙައިޟުގައި ތިބޭ ދުވަސްތައް ނޫން އެހެން ދުވަސްތަކުގައި ތިޔަބައިމީހުން ހިތްއެދޭ ކޮންމެ ވަގުތެއްގައި، އެ ކަނބަލުންގެ ގާތަށް ގޮސް، އެ ކަނބަލުންނާ ތިޔަބައިމީހުން ޖިމާޢުވެއުޅޭށެވެ!\nއަދި އެ ކަނބަލުންނާ ޖިމާޢުވާ އިރު، އެ ކަނބަލުންގެ ރަޙިމުގެ ތެރެއަށް ތިޔަބައިމީހުންގެ މަނި ދާގޮތަށް، އެ ކަމަށް ޓަކައި ލެއްވިފައިވާ ގުނަވަނުގައި ޖިމާޢުވެ، ޞާލިޙު ދަރީން ދެއްވުމަށް އެދި، اللهُ سُبحَانَهُ وَتَعَالَىގެ ޙަޟްރަތުގައި ތިޔަބައިމީހުން ދަންނަވާށެވެ! އެހެނީ ހަމަކަށަވަރުން، އެ ފަދައިން އެ ކަން ކުރުމުން، اللهُ سُبحَانَهُ وَتَعَالَىގެ އިރާދަފުޅާއި މިންވަރުފުޅުގައިވާ ގޮތެއްގެ މަތީން، ތިޔަބައިމީހުންނަށް ދަރީން ދެއްވާނެތެވެ. އަދި އާޚިރަތް ދުވަހުން، ތިޔަބައިމީހުންގެ އަމިއްލަ ނަފްސުތަކަށް ފައިދާ ލިބެނިވި ޢަމަލުތައް، ތިޔަބައިމީހުން މަރުވުމުގެ ކުރީގައި ކުރުމަށް ތިޔަބައިމީހުން ގަދައަޅައި މަސައްކަތްކުރާށެވެ! އޭގެ ތެރެއިން އެއް ކަމަކީ، ހެޔޮލަފާ ދަރީން ދެއްވުމަށް އެދޭ ޙާލު، اللهُ سُبحَانَهُ وَتَعَالَى ހުއްދަކުރެއްވި ގޮތުގެ މަތީން ތިޔަބައިމީހުންގެ އަނބީންނާ ޖިމާޢުވުމެވެ.\nއަދި އަނބީންނާ ޖިމާޢުވުމުގައި ވެސް އަދި އެ ނޫން ކަންތައްތަކުގައި ވެސް، ތިޔަބައިމީހުން އިސްލާމީ ޝަރީޢަތުގެ އިމުން ބޭރުނުވެ، އެ إِلٰهُ އަމުރުކުރެއްވި ގޮތަށް، ކަންތައްތައްކޮށް ނަހީކުރެއްވި ކަންތައްތަކުން ދުރުވެ، اللهُ سُبحَانَهُ وَتَعَالَىއަށް ބިރުވެތިވެ ތަޤްވާވެރިވާށެވެ. އަދި ހަމަކަށަވަރުން، ޙިސާބުބެއްލެވި ޖަޒާ ނުވަތަ ސަޒާ ލިބިގަތުމަށް ޓަކައި، ޤިޔާމަތް ދުވަހުން ތިޔަބައިމީހުން އެންމެންމެ ދާންޖެހޭނީ، އެ إِلٰهُގެ ޙަޟްރަތަށް ކަން ތިޔަބައިމީހުން ދަންނާށެވެ! އަދި އާޚިރަތުގައި، މުއުމިނުންނަށް ލިބޭނޭ ފުރިހަމަ ޖަޒާގެ ވާހަކައިން، އިބަ ރަސޫލާ އެބައިމީހުންނަށް އުފައުވެރިކަމުގެ ޚަބަރު ދެއްވާށެވެ![130] ",
        "footnotes": "[130] الْمُخْتَصَرُ فِي التَّفْسِير مِنْ مَرْكَزِ تَفْسِيرِ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "224",
        "tafseer": "އޭ މުސްލިމުންނޭވެ! اللهُ سُبحَانَهُ وَتَعَالَىގަންދީ ތިޔަބައިމީހުން ކުރާ ހުވައަކީ، ހެޔޮކަންތައްތައް ކުރުމަށާއި، ގާތްތިމާގެކަމުގެ ގުޅުންބެހެއްޓުމަށާއި، ތަޤްވާވެރިވުމަށާއި، މީސްތަކުންގެ މެދުގައި އިޞްލާޙުކުރުމަށާ އަދި އެ ނޫން ވެސް ހެޔޮ ކަންތައްތައް ކުރުމަށް ހުރަސްއެޅޭ ފަދަ ހުވައެއް ކަމުގައި ތިޔަބައިމީހުން ނުހަދާށެވެ! ދަންނާށެވެ! ހެޔޮކަމެއް ކުރުމަށް ހުރަސްއެޅޭ ފަދަ ހުވައެއް ކުރި ކޮންމެ މީހެއްގެ މައްޗަށްމެ ވާޖިބުވެގެން ވަނީ، އޭނާ އެ ކުރި ހުވާ އުވައިލައި އެ ހުވާގެ ކައްފާރާ ދިނުމެވެ. އަދި ހެޔޮކަމެއް ކުރުމަށް ހުރަސްއެޅޭ ފަދަ ހުވައެއް ދުވަހަކު ވެސް ނުކުރުމެވެ. اللهُ سُبحَانَهُ وَتَعَالَىއީ، ތިޔަބައިމީހުން ދައްކާ ވާހަކަތައް މޮޅަށް އައްސަވައިވޮޑިގެންވާ، ތިޔަބައިމީހުން ކުރާ ހުރިހައި ކަމެއް މޮޅަށްދެނެވޮޑިގެންވާ إِلٰهއެވެ. ވީމާ، އެ ކަންކަމުގެ ފުރިހަމަ ޖަޒާ، ތިޔަބައިމީހުންނަށް، އެ إِلٰهُ ދެއްވާނޭ ކަން ކަށަވަރެވެ.[131]",
        "footnotes": "[131] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الإْسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "225",
        "tafseer": "އޭ މުސްލިމުންނޭވެ! ގަސްތަކާނުލައި އެއްވެސް މާނައެއްނެތް ގޮތުގައި ތިޔަބައިމީހުން ކުރާ ހުވައެއްގެ ސަބަބުން، اللهُ سُبحَانَهُ وَتَعَالَى ތިޔަބައިމީހުން ކުށްވެރިކުރައްވައި، އެ ކަމާ މެދު ސުވާލުކުރައްވައި ތިޔަބައިމީހުންނަށް ޢުޤޫބާތެއް ނުދެއްވާނެތެވެ. އެހެނެއްކަމަކު، ހުވާކުރުމަށް ނިޔަތްގަނެ، ތިޔަބައިމީހުން ގަސްތުގައި ކުރާ ހުވައަކާ، ތިޔަބައިމީހުން ޚިލާފުވެއްޖެ ނަމަ، އެ ކަމާ މެދު ތިޔަބައިމީހުންނާ ސުވާލުކުރައްވައި، ދޮގު ހުވާކުރިކަމަށް ޓަކައި، އެ إِلٰهُ ތިޔަބައިމީހުންނަށް ޢުޤޫބާތް ދެއްވާނެތެވެ.\nއަދި ދަންނާށެވެ! اللهُ سُبحَانَهُ وَتَعَالَىއީ، އެ إِلٰهُގެ ޙަޟްރަތަށް ރުޖޫޢަވެ ތައުބާވާ އަޅުތަކުންގެ ފާފަ ގިނަގިނައިން ފުއްސަވާ إِلٰهއެވެ. އަދި އެ إِلٰهއަށް އުރެދި ނުކިޔަމަންތެރިވާ މީހުންނަށް ޢުޤޫބާތްދެއްވުމުގައި އަވަސްވެވޮޑިނުގަންނަވާ، ނުހަނު އޯގާވަންތަ، ޙަލީމުވަންތަ إِلٰهއެވެ.[132] ",
        "footnotes": "[132] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرِ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "226",
        "tafseer": "ތިމާމެންގެ އަނބީންނާ އެއްދާންނުކުރާނޭ ކަމަށް ބުނެ ހުވާކޮށް އީލާކުރާ މީހުންނަށް، އެބައިމީހުންގެ އަނބީންނާ އެއްދާންނުކޮށް ތިބުން ހުއްދަވެގެން ވަނީ ގިނަވެގެން ހަތަރު މަސްދުވަހަށެވެ. ފަހެ، އީލާކުރުމަށް ފަހު ހަތަރު މަސްދުވަސް ފުރިހަމަވުމުގެ ކުރީގައި، އެބައިމީހުން އެ ކުރި ހުވާ އަނބުރައި ގެނެސް އަނބީންނާ އެއްދާންކޮށްފި ނަމަ ދަންނާށެވެ! ފަހެ ހަމަކަށަވަރުން، اللهُ سُبحَانَهُ وَتَعَالَىއީ، އަނބީންނާ އެއްދާންނުކުރާނޭ ކަމަށް ބުނެ ހުވާކުރާ މީހުންނަށް، އެ ކުރެވޭ ކުށުގެ ފާފަ، ގިނަގިނައިން ފުއްސަވައި، އެ ފާފައިން ސަލާމަތްވެވޭނޭ މަގު އެބައިމީހުންނަށް ދައްކަވައި، އެ ކަމުގެ ކައްފާރާ ޝަރްޢުކުރައްވައި އެބައިމީހުންނަށް ގިނަގުނަ ރަޙްމަތްލައްވާ ރަޙީމުވަންތަ إِلٰهއެވެ.[133]\nދަންނާށެވެ! އީލާކުރުމަކީ، ހަތަރު މަސް ދުވަހަށް ވުރެ ދިގު މުއްދަތަކަށް ނުވަތަ މުއްދަތު ކަނޑައެޅުމެއް ނެތި ނުވަތަ ދުވަހަކު ވެސް ތިމާގެ އަނބިމީހާއާ އެއްދާންނުކޮށް ހުރުމަށް ހުވާކުރުމެވެ. ވުމާއެކު، އީލާކުރާ މީހުން ކަންތައްކުރާންޖެހޭ ގޮތް، މި އާޔަތުގައި އަންގަވައިފައި އެ ވަނީއެވެ.[134] \nއަދި ހަތަރު މަސްދުވަހަށް ވުރެ ކުރު މުއްދަތެއް ކަނޑައަޅައި، އެ މުއްދަތުގެ ތެރޭގައި ތިމާގެ އަނބިމީހާއާ ޖިމާޢުނުވެހުރުމަށް ހުވާކުރުމަށް ފަހު، އެ މުއްދަތު ފުރިހަމަވުމުން އެ އަނބިމީހާއާ ޖިމާޢުވިކަމުގައި ވިއަސް އެ ކުރި ހުވާގެ ކައްފާރާ ދޭކަށް ނުޖެހޭނެއެވެ. ނަމަވެސް، އެ ކުރި ހުވާގެ މުއްދަތު ފުރިހަމަވުމުގެ ކުރީގައި އެ އަނބިމީހާއާ ޖިމާޢުވެއްޖެ ނަމަ، އޭނާ ކުރި ހުވާގެ ކައްފާރާދިނުން އޭނާގެ މައްޗަށް ވާޖިބުވާނެއެވެ.",
        "footnotes": "[133] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرِ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة\n[134] تَفْسِيرُ الْبَيَانِ لِلشَّيْخِ مُحَمَّدِ جَمِيل دِيدِي"
    },
    {
        "aayah_number": "227",
        "tafseer": "އަދި އަނބީންނާ ޖިމާޢުނުވުމަށް ހުވާކޮށް އީލާކުރުމަށް ފަހު، އެ ކަނބަލުންނާ ޖިމާޢުނުވެ ފިރީން ތިބޭ ތިބުމަކީ، އެ ކަނބަލުން ވަރިކުރުމުގެ ގަސްތުގައި އެބައިމީހުން ކުރާ ކަމެއް ނަމަ ދަންނާށެވެ! ފަހެ ހަމަކަށަވަރުން، اللهُ سُبحَانَهُ وَتَعَالَىއީ، އެބައިމީހުންނާއި އެބައިމީހުން ނޫން މީހުން ދައްކާ ހުރިހައި ވާހަކައެއް މޮޅަށް އައްސަވައިވޮޑިގެންވާ އަދި އެބައިމީހުންނާއި އެ ނޫން މީހުންގެ ހިތުގައި ފޮރުވިފައިވާ ހުރިހައި ނިޔަތަކާއި ގަސްތެއް އަދި ސިއްރެއް ވިއަސް، މޮޅަށް ދެނެވޮޑިގެންވާ إِلٰهއެވެ. ވުމާއެކު، އީލާކުރާ މީހުންނާއި އެ ނޫން މީސްތަކުން ކުރާ ހުރިހައި ޢަމަލަކަށް، އެ إِلٰهُ އެބައިމީހުންނަށް ފުރިހަމަ ޖަޒާ ދެއްވާނޭ ކަމީ ކަށަވަރު ކަމެކެވެ. ވީއިރު، ފިރީންގެ މައްޗަށް ވާޖިބުވެގެންވަނީ، އެ إِلٰهއަށް ބިރުވެތިވެ، ޙައްޤަކާނުލައި އަނބީންނަށް ދަތިކޮށް އުނދަގޫނުކުރުމެވެ.[135]\nދަންނާށެވެ! އީލާކުރާ ދުވަހުން ފެށިގެން ހަތަރު މަސްދުވަސް ހަމަވުމަށް ފަހު، އަނބިމީހާއާ ޖިމާޢުނުވެ ހުންނަ މީހާއަށް އޮތީ ދެ ގޮތެކެވެ.\nއެއް ގޮތަކީ، އަނބިމީހާއާ ޖިމާޢުވުމެވެ. އަނެއް ގޮތަކީ، އަނބިމީހާ ވަރިކުރުމެވެ.ފަހެ، އަނބިމީހާއާ ޖިމާޢުވެއްޖެ ނަމަ ހުވާގެ ކައްފާރާ ދޭންޖެހޭނެއެވެ. ވަރިކޮށްފި ނަމަ ކައްފާރާ ދޭކަށެއް ނުޖެހޭނެއެވެ. އަދި އީލާކުރި މީހާ އަމިއްލައަށް އެ ދެ ގޮތުން ކުރެ ގޮތެއް އިޚްތިޔާރުނުކޮށްފި ނަމަ، އެ ކަމާ މެދު ދަޢުވާކުރުމަކީ އަނބިމީހާއަށް ލިބިގެންވާ ޙައްޤެކެވެ. އަދި އެ ފަދަ ދަޢުވާއެއް އަންބަކު ކޮށްފި ނަމަ، އެ ދެ ގޮތުންކުރެ ގޮތެއް އިޚްތިޔާރުކުރުމަށް ފިރިމީހާއަށް މަޖްބޫރުކުރުވުމަކީ ޙާކިމާގެ މައްޗަށް އޮތް ވާޖިބެކެވެ. އަދި އެ ދެ ގޮތުންކުރެ ގޮތެއް އިޚްތިޔާރުކުރުމަށް ޙާކިމާގެ ފަރާތުން ފިރިމީހާއަށް މަޖްބޫރުކުރުމަށް ފަހު ވެސް، އެއިން ގޮތެއް އޭނާ އިޚްތިޔާރުނުކޮށްފި ނަމަ، އެ ދެމީހުންގެ ކާވެނި ރޫޅައިލުމަކީ ޙާކިމާގެ މައްޗަށް އޮތްކަމެކެވެ![136] ސަބަބަކީ، ގެއްލުން ދިނުމަކީ ވެސް އަދި ގެއްލުން ލިބިގަތުމަކީ ވެސް، އިސްލާމް ދީނުގައި އޮތް ކަމެއް ނޫނެވެ. އަދި ކާވެނީގެ މަޤްޞަދަކީ އެކުވެރިކަމާއި ލޯތްބާ އެކު ޒަވާޖީ ޙަޔާތް ވޭތުކުރުމެވެ. ވީމާ، އެ މަޤްޞަދު ޙާޞިލުނުވާ ނަމަ ކާވެނި ދެމިއޮތުމުގެ އެއްވެސް ބޭނުމެއް އަދި ފައިދާއެއް ވެސް ނެތެވެ. މި ޙުކުމްތައް، އިސްލާމް ދީނުގައި މި ގޮތަށް އައިސްފައި ވަނީ، ގެވެށި އަނިޔާއިން އަނބީން ސަލާމަތްކޮށް، އެ ކަނބަލުންގެ ޙައްޤުތައް ރައްކައުތެރިކޮށްދިނުމަށް ޓަކައެވެ.\nއަދި ދަންނާށެވެ! ހަ މަސްދުވަހަށް ވުރެ ދިގު މުއްދަތަކަށް ފިރިމީހާ ޖަލުގައި ހުރުމުގެ ސަބަބުން ނުވަތަ ރަށުން ބޭރުގައި ހުރުމުގެ ސަބަބުން ނުވަތަ އެ ނޫން ވެސް ސަބަބަކާ ހުރެ ދެމަފިރީންނަށް އެކުގައި ނޫޅެވި، އެ ކަމުގެ ދަތިކަން އަނބިމީހާއަށް ލިބި، ފާފަތަކަށް އަރައިގަނެވިދާނޭ ކަމުގެ ބިރު އެ އަނބިމީހާއަށް ހީވެއްޖެ ނަމަ، ވަރިވުމަށް އެދުމަކީ، އަނބިމީހާއަށް ލިބިފައިވާ ޙައްޤެކެވެ.\nއަދި ދެމަފިރީން ދުރުގައި އުޅުމުގެ ސަބަބުން، ފާޙިޝު ޢަމަލަކަށް އަރައިނުގަނެ ނުހުރެވޭފަދަ ޙާލަތަކަށް ހިނގައްޖެ ނަމަ ވަރިވުމަށް އެދުން އެ އަނބިމީހާއަށް ވާޖިބުވާނެއެވެ. އަދި އެ ފަދަ ޙާލަތްތަކުގައި އަނބިމީހާ ވަރިއަށް އެދުމުން ވަރިކުރުމަށް ފިރިމީހާ އިންކާރުކޮށްފި ނަމަ، ނިޔާކަނޑައަޅާ ފަރާތަކަށް އެ މައްސަލަ ހުށަހަޅާނީއެވެ. ދެން، އެ ފަރާތަކުން އެ މައްސަލަ ބެލުމަށް ފަހު، އަނބިމީހާގެ ދަޢުވާ ސާބިތުވެއްޖެ ނަމަ، މައްސަލަ ބަލާ ފަރާތުން އެ ދެ މީހުންގެ ކާވެނި ރޫޅައިދޭންވާނެއެވެ.[137] ",
        "footnotes": "[135] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرِ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة\n[136] تَفْسِيرُ الْبَيَانِ لِلشَّيْخِ مُحَمَّدِ جَمِيل دِيدِي\n[137] فَتْوَى الشَّيْخِ مُحَمَّدِ بْنِ صَالِحِ الْمُنَجِّد"
    },
    {
        "aayah_number": "228",
        "tafseer": "އަދި ވަރިކުރެވުނު އަނބީންނަކީ، ޙައިޟުވާ މިނިވަން އަންހެނުން ކަމުގައި ވަނީ ނަމަ، އެ ކަނބަލުންގެ މައްޗަށް ވާޖިބުވެގެން ވަނީ، އެ ކަނބަލުން ވަރިކުރެވުމަށް ފަހު، ތިން ޠުހްރު ނުވަތަ ތިން ޙައިޟުގެ މުއްދަތަށް އެހެން މީހަކާ ކާވެނިނުކޮށް ތިބުމެވެ. އެ މުއްދަތަކީ، އެ ކަނބަލުންގެ ރަޙިމު ސާފުވެ ހަށިހުއްދަވެގެންވާ ކަން އެކަނބަލުންނަށް ޔަޤީންވެ، ޢިއްދަހަމަކުރުމަށް ޓަކައި އެހެން މީހަކާ ނުއިނދެ އެ ކަނބަލުން ތިބެންޖެހޭ މުއްދަތެވެ. އަދި ބަޔާންވެދިޔަ ޢިއްދައިގެ މުއްދަތު ހަމަވުމުގެ ކުރީން އެހެން މީހަކާ ކާވެނިކުރުމަކީ، އެއްވެސް ޙާލެއްގައި އެ ކަނބަލުންނަށް ހުއްދަވެގެންވާ ކަމެއް ނޫނެވެ.\nއަދި اللهُ سُبحَانَهُ وَتَعَالَىއަށާއި އާޚިރަތް ދުވަހަށް ޙައްޤު ގޮތުގައި އީމާންވާ ބަޔަކު ކަމުގައި އެ ކަނބަލުން ވަނީ ނަމަ، ހައްޔަރުގައި އިނުމާއި، ޙައިޟުވުމާއި، މި ކަންކަމުގެ ތެރެއިން، އެ ކަނބަލުންގެ ރަޙިމުގައި، اللهُ سُبحَانَهُ وَتَعَالَى ލައްވައިފައި ވަނީ ކޮން ކަމެއް ކަން ސިއްރުކޮށް ވަންހަނާކޮށް އޮޅުވައިލުމަކީ، އެ ކަނބަލުންނަށް ހުއްދަވެގެންވާ ކަމެއްނޫނެވެ. އަދި ޢިއްދައިގެ މުއްދަތުގެ ތެރޭގައި ކާވެނި ރުޖޫޢަކުރުމަށް އެ ކަނބަލުން ވަރިކުރި ފިރީން އެދޭ ނަމަ، ކާވެނި ރުޖޫޢަކުރުމުގެ ޙައްޤު އެ ފިރީންނަށް ލިބިގެންވެއެވެ. ނަމަވެސް، އެ ގޮތަށް އެ ކަނބަލުންގެ ކާވެނި ރުޖޫޢަކުރުން، އެ ކަނބަލުން ވަރިކުރި ފިރީންނަށް ހުއްދަވާނީ، ވަރީގެ ސަބަބުން ދެމަފިރީންގެ ދެމެދުގައި އުފެދުނު ދެކޮޅުވެރިކަން ރަނގަޅުކޮށް އިޞްލާޙުކޮށް، ލޯބީގެ ގުޅުން ދަމަހައްޓައި، ހެޔޮގޮތުގައި އެކުގައި އުޅޭން ގަސްތުކުރާ ނަމައެވެ. އަދި ކާވެނި ރުޖޫޢަކުރުމުގައި އެ ކަނބަލުންނަށް ދަތިކޮށް އުނދަގޫކުރުމުގެ އެއްވެސް ނިޔަތެއް ނެތްކަމުގައި ވާނަމައެވެ.\nއަދި ޝަރްޢީ އުޞޫލުތަކާ ޚިލާފުނުވެ، އެ ބަޔެއްގެ އާދަކާދައިގެ މަތީން، ޢަދްލުވެރި ގޮތުގައި، އަނބީންނަށް އަދާކުރަންޖެހޭ ޙައްޤުތަކެއް ފިރީންގެ މައްޗަށް ވެއެވެ. އަދި ހަމަ އެ ފަދައިންމެ، ޝަރްޢީ އުޞޫލުތަކާ ޚިލާފުނުވެ، އެ ބަޔެއްގެ އާދަކާދައިގެ މަތީން، ޢަދްލުވެރި ގޮތުގައި ފިރީންނަށް އަދާކުރަންޖެހޭ ޙައްޤުތަކެއް އަނބީންގެ މައްޗަށް ވެސް ވެއެވެ. ކަން މިހެން ހުރުމާއެކު ވެސް، އިސްލާމީ ޝަރީޢަތުގައި، އަނބީންނަށް ޚަރަދުކޮށް އެ ކަނބަލުން ބަލަހައްޓާންޖެހޭ ބަޔަކީ ފިރީން ކަމަށް ވުމާއެކު، އަންހެނުންނަށް ލިބި ދެއްވިފައިނުވާ ޚާއްޞަ އިސްކަމެއް ފިރިހެނުންނަށް ލިބި ދެއްވިފައި ވެއެވެ.\nއޭގެ ތެރޭގައި ވަރިކުރުމުގެ ޙައްޤު، ފިރިހެނުންނަށް ދެއްވުން ހިމެނެއެވެ. އަދި، اللهُ سُبحَانَهُ وَتَعَالَىއީ، ރަސްވަންތަކަމާއި ވެރިކަމުގައި ގަދަކީރިތިވަންތަ، ޝަރްޢުކުރެއްވުމާއި ތަދްބީރުކުރެއްވުމުގައި ޙިކްމަތްވަންތަ إِلٰهއެވެ. އެހެންކަމުން، ކޮންމެ ކަމެއްމެ، އެ ކަމަކާ އެންމެ އެކަށޭނަ ގޮތުގައި ލައްވައި، ހުރިހައި ކަމެއް ވެސް، އެ ގޮތަށް އެ إِلٰهُ މިންވަރުކުރައްވަތެވެ.[138] \nދަންނާށެވެ! ޙައިޟުވާ މިނިވަން އަންހެނަކު ވަރިކުރެވިއްޖެ ނަމަ، އޭނާގެ ޢިއްދައަކީ ތިން ޠުހްރެވެ. ނުވަތަ ތިން ޙައިޟެވެ. އެއީ، ތިން ޠުހްރުގެ ނުވަތަ ތިން ޙައިޟުގެ ދެމެދުގައިވާ މުއްދަތު ކިތަންމެ ދިގު ވިއަސް މެއެވެ. އަދި އަޅު އަންހެނަކު ވަރިކުރެވިއްޖެ ނަމަ، އޭނާގެ ޢިއްދައަކީ މިނިވަން އަންހެނެއްގެ ޢިއްދައިގެ ދެބައިކުޅަ އެއްބައެވެ. އަދި ޙައިޟުވުން މުޅީން ހުއްޓި ޢިއްދައިން ކެނޑިފައިވާ އަންހެނަކު ނުވަތަ ރަޙިމު ނެތް އަންހެނަކު ވަރިކުރެވިއްޖެ ނަމަ، އޭނާގެ ޢިއްދައަކީ ތިން މަސް ދުވަހެވެ. އަދި ފިރިމަރުވެފައިވާ އަންހެނަކު ނަމަ، އޭނާގެ ޢިއްދައަކީ ހަތަރު މަހާ ދިހަ ދުވަހެވެ. އަދި މާބަނޑު އަންހެނަކު ވަރިކުރެވިއްޖެ ނަމަ، އޭނާގެ ޢިއްދައަކީ ވިހެއުމެވެ. އަދި ޙައިޟުވުން މެދުކެނޑުނު ސަބަބު ނޭނގޭ އަންހެނަކު އެ ގޮތުގައި އިންދައި ވަރިކުރެވިއްޖެ ނަމަ، އޭނާގެ ޢިއްދައަކީ އެއް އަހަރެވެ. އެއީ، މާބަނޑުވެ އިނުމުގެ މުއްދަތު ކަމުގައިވާ ނުވަ މަސް ދުވަހާއި، ޢިއްދައިގެ ތިން މަސް ދުވަހެވެ.\nއަދި ޚުލްޢުކުރެވުނު އަންހެނާގެ ޢިއްދައަކީ ހަމައެކަނި އެންމެ ޙައިޟެކެވެ.ޚުލްޢުކުރުމަކީ، ދެމަފިރީން އެކުގައި އުޅުމަށް ޓަކައި، اللهُ سُبحَانَهُ وَتَعَالَى ކަނޑައަޅުއްވައިފައިވާ އިމުގެ ތެރޭގައި އެ ދެމަފިރީންނަށް އެކުގައި ނޫޅެވޭނޭ ކަމުގެ ބިރު ހީވުމާ އެކު، އަނބިމީހާ އެދެނީ އޭނާގެ ފިރިމީހާއާ ވަކިވުމަށް ކަމުގައި ވަނީ ނަމަ، އަނބިމީހާއަށް ފިރިމީހާ ދީފައިވާ ތަކެތި ނުވަތަ އޭގެ ތެރެއިން ބައެއް ތަކެތި ފިރިމީހާއަށް ދީގެން ޝަރްޢީ ހަމަތަކުގެ މަތީން ވަރިވުމެވެ.\nއަދި ފިރީންނާއި އަނބީންގެ ޙައްޤުތަކާއި ވާޖިބުތައް ކަނޑައަޅައި ނިންމަންވާނީ، އިސްލާމް ދީނުގެ އުޞޫލުތަކާ ޚިލާފުނުވާ ގޮތުގެ މަތީން އެ ތަނެއްގެ އާދަކާދައާ އެއްގޮތަށެވެ. އަދި އިސްލާމް ދީނުގައި އަންހެނުންނަށް ދެއްވައިފައިވާ ޙައްޤުތަކާއި މަޤާމާއި ދަރަޖަ، އިސްލާމް ދީން ފިޔަވައި އެއްވެސް އެހެން ދީނެއްގައި ނުވަތަ މުސްލިމުން ފިޔަވައި އެހެން ބަޔެއްގެ ތެރޭގައި އެއްވެސް ޒަމާނެއްގައި އަންހެނުންނަކަށް ލިބިފައެއް ނުވެއެވެ. އަދި ނުވެސް ލިބޭނޭ މެއެވެ.\nއަދި ހަމަ އެހެންމެ، ދެމަފިރީންގެ ދެމެދުގައި އުފެދޭ ދެކޮޅުވެރިކަމެއްގެ ސަބަބުން އެ ދެމީހުން ވަރިވި ކަމުގައި ވިއަސް، އެ ކަން ރަނގަޅުކޮށް އިޞްލާހުކޮށް، ލޯބީގެ ގުޅުން ދެމެހެއްޓުމަށް ގަސްތުކުރާ ފިރީންނަށް ގެވެށިއަނިޔާކޮށް، ކާވެނި ރުޖޫޢަކުރިއަނުދިނުމަށް މަސައްކަތްކުރާ ބައެއް އަންހެނުން ތިބެދާނޭ ކަން މި އާޔަތުން އެނގެއެވެ. އަދި ހައްޔަރުގައި އިނުމާއި، ޙައިޟުވުމާއި، މި ފަދަ ކަންކަމުގެ ތެރެއިން، اللهُ سُبحَانَهُ وَتَعَالَى އެ ކަނބަލުންގެ ރަޙިމުގައި ލައްވައިފައި ވަނީ ކޮން ކަމެއް ކަން ސިއްރުކޮށް ވަންހަނާކުރުން ވެސް، އެ ފަދަ ގެވެށިއަނިޔާގެ ތެރޭގައި ހިމެނޭ ކަން މި އާޔަތުން އެނގެއެވެ.\nނަމަވެސް، އެ ފަދަ ކަމެއް ކުރާނީ، اللهُ سُبحَانَهُ وَتَعَالَىއަށާއި އާޚިރަތް ދުވަހަށް އީމާންނުވާ މީހަކު ކަން ކަށަވަރެވެ.[139] \nއަދި ޝަރްޢީ ނަޒަރަކުން ބަލާއިރު، ފިރިހެނުންނާއި އަންހެނުންގެ މެދުގައި ގިނަގުނަ ތަފާތުތަކެއް ހުރިކަން މި އާޔަތުން އެނގި ސާބިތުވެއެވެ. އަދި ބުއްދީގެ ހަމަތަކުން ބަލާއިރު ވެސް، އަންހެނުންނާއި ފިރިހެނުންގެ މެދުގައި ގިނަގުނަ ތަފާތުތަކެއް ހުރިކަން އެނގި ސާބިތުވެއެވެ. އެ ގޮތުން، އަންހެނުންނާ ފިރިހެނުންގެ ޠަބީޢަތަށް ބަލާއިރު އާންމުކޮށް ފެންނަނީ، ލުއި މަސައްކަތްކުރުމަށާއި، ގޭތެރޭގެ ކަންތައްތަކަށް އަންހެނުން ލޯބިކުރާތަނެވެ. އަދި ގިނަ ވަގުތުތަކުގައި ގެއިން ބޭރުގައި އުޅެ، ބުރަ މަސައްކަތްކޮށް، އަތްމަތި ތަނަވަސްކުރުމަށް ފިރިހެނުން ލޯބިކުރާތަނެވެ. އެހެންކަމުން، އަންހެނުންނާއި، ފިރިހެނުންގެ އުފެދުމުގައްޔާއި، އެ ދެބައިމީހުންގެ ޠަބީޢަތުގައި، ގިނަގުނަ ތަފާތުތަކެއް ނެތް ކަމަށް އިންކާރުކުރާނީ، ހަމައެކަނި ޙަޤީޤަތް އޮޅިފައިވާ މީހެކެވެ.\nއަދި ކިއެއްތަ! ޙަޤީޤަތުގައި އަންހެނުންގެ ޢިއްޒަތާއި ޝަރަފަށް ރައްކައުތެރިކަން ލިބި، އެ ކަނބަލުންނަށް އިޙްތިރާމު ލިބޭނީ، އަންހެނުންނާ ގުޅޭ މަސައްކަތް އަންހެނުން ކުރާގޮތަށް ކަންތައްތައް ރޭވިގެންނެވެ. ފަހެ، ކިރުބޯ ޅަ ދަރީންގެ ކަންތައްތައް ބަލަހައްޓައި ޢާއިލާގައި ބޮޑުވަމުން އަންނަ ކުދީން ރަނގަޅު ހެޔޮ ގޮތުގައި ތަރުބިޔަތުކުރުމަކީ، ހަރުދަނާ ރަނގަޅު ޖީލެއް ބިނާކުރުމަށް ޓަކައި ކުރެވޭނޭ އެންމެ ބޮޑު އަދި އެންމެ ބުރަ މަސައްކަތެވެ. ވީމާ، ޤައުމު ބިނާކުރުމުގައި، އަންހެނުންގެ މަސްއޫލިއްޔަތަކީ އެންމެ ޛިއްމާދާރުކަން ބޮޑު މަސްއޫލިއްޔަތެވެ. އަދި ހަމަ އެހެންމެ، އަންހެނާއަކީ ގޭގެ ކަންތައްތައް ބެލެހެއްޓުމުގެ އެންމެ އިސް ވެރިޔާއެވެ.\nމި ކަންކަން މި ގޮތަށް ހުރިއިރު، އިސްލާމް ދީން އެ ކަނބަލުންނަށް ދީފައިވާ ޢިއްޒަތާއި ޝަރަފަށްވުރެ ބޮޑު ޢިއްޒަތާއި ޝަރަފެއް، އެ ކަނބަލުންނަށް ލިބިދާނެހެއްޔެވެ؟ ނުލިބޭނޭ ކަން ޔަޤީނެވެ.",
        "footnotes": "[138] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الإْسْلاَمِيَّةِ وَالْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة بِالْمَمْلَكَةِ\nالْعَرَبِيَّةِ السُّعُودِيَّة\n[139] الْجَامِعُ لأحْكَامِ الْقُرْآنِ لِلإْ مَامِ الْقُرْطُبِي وَتَفْسِيرُ وَتَيْسِيرِ الْكَرِيمِ الرَّحْمَنِ لِلإْ مَامِ عَبْدِ الرَّحْمَنِ السَّعْدِي"
    },
    {
        "aayah_number": "229",
        "tafseer": "ކާވެނި ރުޖޫޢަކުރެވޭ ގޮތަށް އަނބިމީހާ ވަރިކުރެވޭނީ ދެ ފަހަރުއެވެ. އެ ދެ ފަހަރުމެ ޢިއްދައިގެ މުއްދަތުގައި ކާވެނި ރުޖޫޢަކުރެވިދާނެއެވެ. ދެވަނަ ފަހަރު ވަރިކުރުމަށް ފަހު ޢިއްދައިގެ މުއްދަތުގައި ކާވެނި ރުޖޫޢަކުރި ފިރިމީހާއަށް އޮތީ، ހެޔޮގޮތުގައި އަނބިމީހާއާ އެކު ދިރިއުޅުމެވެ. ދެން އެއަށްފަހު ވެސް، ހެޔޮ ގޮތުގައި އެ އަނބިމީހާއާ އެކު ނޫޅެވޭގޮތް މެދުވެރިވެގެން ތިންވަނަ ފަހަރު ވަރިކޮށްފި ނަމަ، އޭނާއަށް ހެޔޮކޮށްހިތައި އިޙްސާންތެރިވުމާ އެކު، އެއްވެސް ކަހަލަ އުނދަގޫކުރުމެއް ދަތިކުރުމެއް އަދި ބުރަ ބަހެއް ބުނުމެއް ވިއަސް ނެތި، ރިވެތިގޮތުގައި އޭނާ ދޫކޮށްލުމެވެ. އޭ މުސްލިމު ފިރީންނޭވެ! އަދި اللهُ سُبحَانَهُ وَتَعَالَى ކަނޑައަޅުއްވައިފައިވާ ޙުކުމްތައް ޤާއިމުކޮށް، އެ إِلٰهُ ކަނޑައެޅުއްވި އިންތަކުގެ ތެރޭގައި ދެމަފިރީންނަށް އެކުގައި ނޫޅެވޭނޭ ކަމުގެ ބިރު ތިޔަބައިމީހުންނަށް ހީވެއްޖެ ޙާލަތެއްގައި މެނުވީ، ތިޔަބައިމީހުންގެ އަނބީންނަށް ތިޔަބައިމީހުން ދީފައިވާ ކާވެނީގެ ރަނާއި އެ ނޫން ތަކެތީގެ ތެރެއިން އެއްވެސް އެއްޗެއް އަނބުރާ އަތުލުން ތިޔަބައިމީހުންނަށް ހުއްދަވެގެނެއް ނުވެއެވެ.\nނަމަވެސް، ފިރިމީހާގެ ކިބައިގައި ހުރި އުނިކަމަކާ ހުރެ އަނބިމީހާ ހިތްހަމަނުޖެހުމުގެ ސަބަބުން، އެކުގައި ނޫޅެވޭ ގޮތްވެ، އެކަކު އަނެކަކަށް އަދާކުރަންޖެހޭ ޙައްޤުތައް އަދާކޮށް ރިވެތި ގޮތުގައި ދިރިނޫޅެވިދާނޭ ކަމުގެ ބިރު ދެމަފިރީންނަށް ހީވެއްޖެ ނަމަ، އެ ކަން ދެ ފަރާތުގެ ވަލީވެރީންނަށް ހުށަހެޅުން ހުއްޓެވެ. އެ ގޮތަށް ހުށަހެޅުމުން، އެ ދެމަފިރީންގެ ދެމެދުގައި ޞުލްޙަ ޤާއިމުކުރުމަށް އެ ދެފަރާތުގެ ވަލީވެރީން ވެސް މަސައްކަތްކުރުމަށް ފަހު، اللهُ سُبحَانَهُ وَتَعَالَى ކަނޑައަޅުއްވައިފައިވާ އިންތަކުގެ ތެރޭގައި އެ ދެމަފިރީންނަށް އެކުގައި ނޫޅެވޭނޭ ކަމުގެ ބިރު އެ ދެމަފިރީންގެ ވަލީވެރީންނަށް ވެސް ހީވުމާ އެކު، އަނބިމީހާ އެދެނީ ޚުލްޢުކުރުމަށް ކަމުގައި ވަނީ ނަމަ، އަނބިމީހާއަށް ފިރިމީހާ ދީފައިވާ ތަކެތި ނުވަތަ އޭގެ ތެރެއިން ބައެއް ތަކެތި، ވަރިވުމަށް ޓަކައި ފިރިމީހާއަށް ދިނުމާއި، އެ ދިން އެއްޗެއް ޤަބޫލުކުރުމަށް ފަހު، އެއް ފަށް ވަރިއަކުން އެ އަނބިމީހާ ވަރިކުރުމުގައި އެ ދެމަފިރީންގެ މައްޗަކަށް ކުށެއްނެތެވެ. އޭ މުސްލިމުންނޭވެ! ބަޔާންވެދިޔަ ޙުކުމްތަކަކީ، އިނދެވަރިކުރުމާ ބެހޭ، ޙަރާމް ޙަލާލު ވަކިކޮށްދެއްވުމަށް ޓަކައި، اللهُ سُبحَانَهُ وَتَعَالَى ކަނޑައަޅުއްވައިފައިވާ އިންތަކެކެވެ. ވީމާ، ތިޔަބައިމީހުން އެ އިންތައް ފަހަނަޅައިނުދާށެވެ! އަދި اللهُ سُبحَانَهُ وَتَعَالَى ކަނޑައަޅުއްވައިފައިވާ އިންތައް ފަހަނަޅައިދާ މީހުން ދަންނާށެވެ! ފަހެ، އެބައިމީހުންނީ، اللهُ سُبحَانَهُ وَتَعَالَىގެ ޢަޛާބަށް ހުށަހޮޅިގަނެ، އަމިއްލަ ނަފްސަށް އަނިޔާވެރިވާ މީހުންނެވެ.[140] \nދަންނާށެވެ! ޚުލްޢުކުރުމަކީ، ޒަވާޖީ ޙަޔާތް ދެމެހެއްޓެން ނެތް ކަން އަނބިމީހާއަށް އިޙްސާސްކުރެވިގެން، ކާވެނީގެ ގޮށް މޮހެލާން އެ އަނބިމީހާއަށް ބޭނުންވެއްޖެ ހިނދެއްގައި، ވަރިވުމަށް ޓަކައި ފިރިމީހާއަށް އެއްޗެއް ދިނުމާއި، އެ އެއްޗެއް ލިބިގަތުމަށް ފަހު، އެއް ފަށް ވަރިއަކުން އަނބިމީހާ ވަރިކުރުމެވެ.\nއަދި ޚުލްޢުކުރުމަކީ، އަނބިމީހާ އެދިގެން ކުރެވޭކަމަކަށް ވުމާއެކު، ޢިއްދައިގައި އިންނަ ދުވަސްވަރުގެ ޚަރަދު ފިރިމީހާގެ މައްޗަކަށް ނެތެވެ. އަދި ޚުލްޢުކުރުމަކީ، އަނބިމީހާ ހޭދައެއްކޮށްގެން ކުރެވޭކަމަކަށް ވުމާއެކު، ކާވެނި ރުޖޫޢަކުރުމުގެ ޙައްޤު، ވަރިކުރި ފިރިމީހާއަކަށް ނޯވޭމެއެވެ.\nކޮންމެއަކަސް، ދެމަފިރީންނަށް އިނދެގެން ނޫޅެވޭނޭ ކަމަށް އަނބިމީހާއަށް އިޙްސާސްކުރެވިގެން، އަނބިމީހާ ފިރިމީހާގެ ކިބައިން ވަކިވާން އެދޭ ހިނދު، ވަކިވެވޭނޭ އެއް މަގެއް ކަމުގައި، ކީރިތި ޤުރްއާނުގައި އަންގަވައިފައިވާ މަގަކީ ޚުލްޢުކުރުމެވެ. އަދި اللهُ سُبحَانَهُ وَتَعَالَىގެ ފޮތުގައި، އެ ފަދަ މަގެއް، އެ إِلٰهُ އަންގަވައިފައި ވުމާއެކު، އެ މަގުން އެއްކިބާވެ، اللهُ سُبحَانَهُ وَتَعَالَى ކަނޑައަޅުއްވައިފައިވާ ޙުކުމްތައް ފަހަނަޅައި ދިއުމަކީ، އަނިޔާއެއް ކަން އަންގަވައި، އެ ޙުކުމްތައް ފަހަނަޅައި ނުދިއުމަށް، މި އާޔަތުގެ ފަހުކޮޅުގައި، اللهُ سُبحَانَهُ وَتَعَالَى ވަނީ މުސްލިމުންނަށް އަމުރުކުރައްވައިފައެވެ.[141] \nޝައްކެއްނެތެވެ. އިސްވެދިޔަ ދެ އާޔަތުން ރަނގަޅަށް އެނގޭ ގޮތުގައި، ފިރިމީހާ އަނބިމީހާއަށް ވިއަސް އަދި އަނބިމީހާ ފިރިމީހާއަށް ވިއަސް، ގެވެށިއަނިޔާކުރުމަކީ އެއްވެސް ޙާލެއްގައި އިސްލާމީ ޝަރީޢަތް ހުއްދަކުރާ ކަމެއް ނޫނެވެ. ވީމާ، އެ ފަދަ ކަމެއް، ފިރިމީހާ ވިއަސް އަދި އަނބިމީހާ ވިއަސް އެއްވެސް ޙާލެއްގައި ކޮށްގެން ނުވާނެއެވެ.",
        "footnotes": "[140] الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الإْسْلاَمِيَّةِ بِالْمَمْلَكَةِ\nالْعَرَبِيَّةِ السُّعُودِيَّة\n[141] تَفْسِيرُ الْبَيَانِ لِلشَّيْخِ مُحَمَّدِ جَمِيل دِيدِي"
    },
    {
        "aayah_number": "230",
        "tafseer": "ފަހެ، ފިރިހެނަކު އޭނާގެ އަނބިމީހާ ދެ ފަހަރު ވަރިކޮށް، ތިންވަނަ ފަހަރު އިނދެގެން އުޅުމަށް ފަހު ވަރިކޮށްފި ނަމަ، އޭނާއަށް އެ އަންހެން މީހާ ޙަލާލުވާހުށީ، ހެޔޮގޮތުގައި ޒަވާޖީ ޙަޔާތެއް ވޭތުކުރުމަށް ގަސްތުކޮށް، ޝަރްޢީ ހަމަތަކުގެ މަތީން، އެހެން ފިރިހެނަކާ އެ އަންހެން މީހާ ކާވެނިކޮށް އެއްދާންކުރުމަށް ފަހު، ކޮންމެވެސް ސަބަބަކަށް ޓަކައި، ދެ މީހުންނަށް އެކުގައި ނޫޅެވޭގޮތް މެދުވެރިވެ، ޝަރްޢީ ހަމަތަކުގެ މަތީން ވަރިވެ، ޢިއްދަ ހަމަވުމުން، ނުވަތަ އެ މީހާ މަރުވެ، ޢިއްދަ ހަމަވުމުންނެވެ. ބަޔާންވެދިޔަ ދެ ގޮތުން ކުރެ ކޮންމެ ގޮތަކުން ވިއަސް، އެ ކަނބުލޭގެ ހުސްހަށިބައިވެއްޖެ ނަމަ، ތިންފަށްކުރި މީހާއާ ކާވެނިކުރުންއެ ކަނބުލޭގެއަށް ޙަލާލުވެގެން ވެއެވެ. ވީމާ، އެ ގޮތަށް ކާވެނި ކުރުމަކީ، ތިންފަށްވި އަންހެން މީހާއާއި، ތިންފަށްކުރި ފިރިހެން މީހާއާ އެ ދެ މީހުން ކުރެ މީހަކު ފާފަވެރިވާނޭ ކަމެއް ނޫނެވެ.\nނަމަވެސް، އެ ގޮތަށް އެ ދެ މީހުން ކާވެނިކުރާ އިރު ކާވެނީގެ ރަން ދިނުމާއި، އިސްލާމް ދީނުގެ އިމުގެ ތެރޭގައި ތިބުމާ އެކު ޝަރްޢީ ޙުކުމްތައް ޤާއިމު ކުރެވިދާނޭކަމުގެ ވަރުގަދަ ޢަޒްމާއި ޔަޤީންކަން އޮތުން، އެ ދެ މީހުންގެ މައްޗަށް މެ ޝަރްޠުވެގެން ވެއެވެ. އަދި ހަމަކަށަވަރުން، ބަޔާންވެދިޔައީ، ތިންފަށްވެފައިތިބޭ އަންހެނުން، އެ ކަނބަލުން ތިންފަށްކުރާ ފިރިހެނުންނާ އަލުން ކާވެނިކުރާ އިރު ކަންތައްކުރާންޖެހޭ ގޮތް، އެންގެވުމުގެ ގޮތުން، اللهُ سُبحَانَهُ وَتَعَالَى ކަނޑައަޅުއްވައިފައިވާ ޙުކުމްތަކެކެވެ. މި ޙުކުމްތަކާއި އިންތައް، އެ إِلٰهُ ބާވައިލައްވައި ސާފުކޮށް ބަޔާންކޮށްދެއްވަނީ، އިސްލާމް ދީނުގެ ޙުކުމްތަކާ މެދު ވިސްނައި ފިކުރުކޮށް، އެ ދީނުގައި އަންގަވައިފައި އޮތް ގޮތް އުނގެނި ދެނެގަންނާނޭ ބަޔަކަށެވެ.\nއަދި މި ޙުކުމްތަކުން ފައިދާ ލިބިގަނެވޭނީ މި ޙުކުމްތަކާ މެދު ވިސްނައި ފިކުރުކޮށް މި ޙުކުމްތަކާ އެއްގޮތަށް ޢަމަލުކުރާ ބަޔަކަށެވެ.[142] \nދަންނާށެވެ! ފަށްކެނޑުމުގެ ނިޔަތުގައި މީހުނާ އިނުމަކީ، އިސްލާމް ދީނުގައި ހުއްދަ ކަމެއް ކަމުގައި ނުވުމާ އެކު، އެ ނިޔަތުގައި ކާވެނިކޮށްފި ނަމަ އެ ކާވެނި ޞައްޙައެއް ނުވާނެއެވެ. رَسُولُ اللهُ ﷺ ޙަދީޘުކުރެއްވިއެވެ. «لَعَنَ اللهُ الْمُحَلِّلَ وَالْمُحَلَّلَ لَهُ»[143] މާނައީ: ”ފަށްކެނޑުމުގެ ނިޔަތުގައި ކާވެނި ކުރާ ފިރިހެން މީހާއާއި އެ މީހަކަށް ޓަކައި ފަށްކެނޑެވުނު މީހާގެ މައްޗަށް، اللهُ سُبحَانَهُ وَتَعَالَى ލަޢުނަތްލެއްވިއެވެ.“ އަދި ފަށްކެނޑުމުގެ ނިޔަތުގައި ކާވެނި ކުރާ އަންހެން މީހާއާއި، އެ ފަދަ ކާވެންޏެއް ކޮށްދޭ ވަލީވެރިޔާ ވެސް އެ ފާފައިގައި ޝާމިލުވެއެވެ. އަދި ދަންނާށެވެ! މީހެއްގެ މައްޗަށް، اللهُ سُبحَانَهُ وَتَعَالَى ލައްވާ ލަޢުނަތަކީ، އެ إِلٰهُގެ ރަޙްމަތުން އެ މީހަކު ބޭރުކުރައްވައި ދުރުކުރެއްވުމެވެ.",
        "footnotes": "[142] الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الإْسْلاَمِيَّةِ بِالْمَمْلَكَةِ\nالْعَرَبِيَّةِ السُّعُودِيَّة\n[143] سُنَنُ أَبِي دَاؤُودِ وَالْحَدِيثُ صَحَّحَهُ اْلألْبَانِي"
    },
    {
        "aayah_number": "231",
        "tafseer": "އަދި ތިޔަބައިމީހުން، ތިޔަބައިމީހުންގެ އަނބީން ވަރިކުރުމަށް ފަހު، އެ ކަނބަލުންގެ ޢިއްދަ ފުރިހަމަވުމުގެ ކުރީން ކާވެނި ރުޖޫޢަކުރުމަށް ތިޔަބައިމީހުން ބޭނުން ނަމަ، އެ ކަނބަލުންގެ ކާވެނި ރުޖޫޢަކޮށް، ތިޔަބައިމީހުންގެ އަބީންގެ ގޮތުގައި އެ ކަނބަލުން ބައިތިއްބާށެވެ!\nއަދި އެ ގޮތަށް އެ ކަނބަލުންގެ ކާވެނި ރުޖޫޢަކުރާ އިރު، ޝަރްޢީ ހަމަތަކާ ޚިލާފުނުވާ ގޮތަށް، އެ ބަޔެއްގެ އާދަކާދައާ އެއްގޮތްވާ ގޮތުގެމަތީން އެ ކަނބަލުންގެ ޙައްޤުތައް އަދާކުރުމަށް ނިޔަތްގަނެ، އެ ކަމަށް ޢަޒްމު ކަނޑައަޅާން ވާނެއެވެ. ނުވަތަ ކާވެނި ރުޖޫޢަކުރުމަށް ތިޔަބައިމީހުން ބޭނުން ނޫން ނަމަ، ކާވެނި ރުޖޫޢަނުކޮށް ހެޔޮ ގޮތުގައި އެ ކަނބަލުން ދޫކޮށްލާށެވެ! އަދި ކާވެނި ރުޖޫޢަކުރަނީ، އެ ކަނބަލުންގެ ޙައްޤުތަކަށް އަރައިގަނެ، އެ ކަނބަލުންނަށް ގެއްލުންދީ އުނދަގޫކުރުމުގެ ގޮތުން ކަމުގައި ވަނީ ނަމަ، އެ ގޮތަށް ކާވެނި ރުޖޫޢަކުރުމާ މެދު، ތިޔަބައިމީހުން، اللهُ سُبحَانَهُ وَتَعَالَى ދެކެ ބިރުވެތިވާށެވެ! ދަންނާށެވެ! އަނބިމީހާއަށް އިހާނާތްތެރިކޮށް ހިތުމުގެ ގޮތުން ކާވެނި ރުޖޫޢަކޮށްފި މީހަކީ، اللهُ سُبحَانَهُ وَتَعَالَىގެ އިންތައް ފަހަނަޅައި ގޮސް، ފާފަތަކަށް އަރައިގަނެ، އަމިއްލަ ނަފްސަށް ގެއްލުންދީ އަނިޔާވެރިވެއްޖެ މީހަކު ކަން ކަށަވަރެވެ. އަދި اللهُ سُبحَانَهُ وَتَعَالَىގެ އިންތައް ފަހަނަޅައިގޮސް ފާފަތަކަށް އަރައިގަތުމަކީ، ޢުޤޫބާތް ލިބުން ޙައްޤު ކަމެކެވެ.\nއޭ މުސްލިމުންނޭވެ! اللهُ سُبحَانَهُ وَتَعَالَىގެ އާޔަތްތަކާއި ޙުކުމްތަކަކީ، ކުޅިވަރެއްކަމުގައްޔާއި މަޖަލެއްކަމުގައި ތިޔަބައިމީހުން ނުހަދާށެވެ! އަދި ތިޔަބައިމީހުންނަށް ޓަކައި، اللهُ سُبحَانَهُ وَتَعَالَى ކީރިތި ޤުރްއާން ބާވައިލައްވައި، އެ ފޮތާއި އެ ފޮތުގެ ތަފްސީރު ކަމުގައިވާ، އެ إِلٰهُގެ ރަސޫލާގެ ސުންނަތް ތިޔަބައިމީހުންނާ ހަމައަށް ރައްދުކޮށްދެއްވައި، ޝަރީޢަތުގެ އެންމެހައި ޙުކުމްތައް ތިޔަބައިމީހުންނަށް ބަޔާންކޮށްދެއްވައި، އެ إِلٰهُ، ތިޔަބައިމީހުންނަށް އެ ފަދަ ބޮޑު ނިޢުމަތް ދެއްވިކަމަށް ޓަކައި، އިޙްސާންތެރިކަމާ އެކު އެ ކަންކަން ހަނދުމަކޮށް، އެ ނިޢުމަތްތަކުގެ ޝުކްރު، ތިޔަބައިމީހުން، އެ إِلٰهއަށް އަދާކުރާށެވެ!\nއަދި اللهُ سُبحَانَهُ وَتَعَالَى، ތިޔަބައިމީހުންނަށް މި ހުރިހައި ކަމެއް ވެސް ހަނދާންކޮށްދެއްވާ ނަސޭހަތްތެރިވެވޮޑިގެންފައި ވަނިކޮށް، އެ إِلٰهُގެ އަމުރުފުޅުތަކާއި އެންގެވުންތަކާ ތިޔަބައިމީހުން ޚިލާފުވެއްޖެ ނަމަ، اللهُ سُبحَانَهُ وَتَعَالَى ދެއްވައިފާނޭ ޢުޤޫބާތަކަށް އަބަދުވެސް ތިޔަބައިމީހުން ބިރުވެތިވެ ތަޤްވާވެރިވާށެވެ! އަދި ހަމަކަށަވަރުން، اللهُ سُبحَانَهُ وَتَعَالَىއީ، އެއްވެސް ކަމެއް، އެ إِلٰهއަށް ވަންހަނާވެގެންނުވާ އަދި ކޮންމެ ކަމެއް މޮޅަށް ދެނެވޮޑިގެންވާ، އެއްކައުވަންތަ إِلٰهُ ކަން ތިޔަބައިމީހުން ދަންނާށެވެ! ވީމާ، އެ މީހަކު ކުރި ޢަމަލަކަށް ލިބެންވާ ޢަދްލުވެރި ޖަޒާ ނުވަތަ ސަޒާ، އެ މީހަކަށް އެ إِلٰهُ ދެއްވާނެތެވެ.[144] ",
        "footnotes": "[144] الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الإْسْلاَمِيَّةِ بِالْمَمْلَكَةِ\nالْعَرَبِيَّةِ السُّعُودِيَّة"
    },
    {
        "aayah_number": "232",
        "tafseer": "އޭ މުސްލިމުންނޭވެ! އަދި ތިޔަބައިމީހުންގެ އަނބީން ފުރަތަމަ ފަހަރު ނުވަތަ ދެވަނަ ފަހަރު ވަރިކުރުމަށް ފަހު، ކާވެނި ރުޖޫޢަކުރުމުގެ ކުރީގައި އެ ކަނބަލުންގެ ޢިއްދަ ފުރިހަމަވެއްޖެ ނަމަ، ދަންނާށެވެ! ފަހެ، ޝަރްޢީ ހަމަތަކާ ޚިލާފުނުވާގޮތަށް، އެ ބަޔެއްގެ އާދަކާދައާ އެއްގޮތްވާ ގޮތުގެ މަތީން، އެ ކަނބަލުން ވަރިކުޅަ މީހުންނާ ކާވެނި ކުރުމަށް އެ ކަނބަލުންނާއި އެ ކަނބަލުން ވަރިކުޅަ މީހުން ވެސް އެދޭ ނަމަ، އެ ކަނބަލުންގެ ވަލީވެރީން އެ ކަމަށް ހުރަސްއަޅައި\nއެ ކަނބަލުންނަށް ދަތިނުކުރާހުށިކަމެވެ! އަދި މި އަމުރުފުޅުގައި މިވާ އިރްޝާދާއި ނަސޭހަތުން، اللهُ سُبحَانَهُ وَتَعَالَى ނަސޭހަތްތެރިވެވޮޑިގަންނަވަނީ، ތިޔަބައިމީހުންގެ ތެރެއިން، اللهُ سُبحَانَهُ وَتَعَالَىއަށާއި އާޚިރަތްދުވަހަށް އީމާންވާ ތެދުވެރި މުއުމިނުންނަށެވެ.\nދަންނާށެވެ! މި އަމުރުފުޅުގައި އަންގަވައިފައިވާ ގޮތަށް ވަލީވެރީން ކަންތައް ކުރުމުން، އެ ވަލީވެރީންނާއި އެބައިމީހުންގެ ބެލުމުގެ ދަށުގައިވާ އަންހެނުންގެ އަބުރު ރައްކައުތެރިވެ، މުޖްތަމަޢު ޠާހިރުވެ، އެބައިމީހުންނަށް ދުނިޔޭގައި ފައިދާލިބި، އާޚިރަތުގައި ޘަވާބުލިބުން އިތުރުވާނެތެވެ. އަދި ހަމަކަށަވަރުން، ކަންކަމުގެ ޙަޤީޤަތާއި ތިޔަބައިމީހުންނަށް މަޞްލަޙަތުހުރި ރަނގަޅު ގޮތް މޮޅަށް ދެނެވޮޑިގެންވަނީ، اللهُ سُبحَانَهُ وَتَعَالَىއެވެ. އަދި ތިޔަބައިމީހުންނަށް މަޞްލަޙަތުހުރި ރަނގަޅު ގޮތް ތިޔަބައިމީހުންނަކަށް ނޭނގޭނެތެވެ.[145] \nމި އާޔަތް ބާވައިލެއްވުނު ސަބަބާ ބެހޭ ގޮތުން އަލްއިމާމު އަލްބުޚާރީ ރިވާކުރެއްވިއެވެ. مَعْقِلُ بْنُ يَسَار رَحِمَهُمَا اللَّهُގެ ދެބޭންގެދެދަރި عَاصِم ނަމަކަށް ކިއުނު ބޭފުޅަކާ، مَعْقِلُގެ އުޚްތަކާ ކާވެނިކޮށްދެއްވިއެވެ. ދުވަސްކޮޅެއްވާނދެން އެ ދެ ބޭފުޅުންގެ ޒަވާޖީ ޙަޔާތް ދެމިއޮތުމަށް ފަހު، ރުޖޫޢަކުރެވޭ ވަރިއަކުން عَاصِم އެ ކަމަނާ ވަރިކުރެއްވިއެވެ. ދެން އެއަށްފަހު، އެ ކަމަނާގެ ޢިއްދަ ހަމަވެ، އެ ކަމަނާގެ ކާވެންޏަށް އެދިގެން އައި މީހުންގެ ތެރޭގައި، عَاصِم ވެސް އެ ކަމަނާގެ ކާވެންޏަށް އެދިވަޑައިގަތެވެ. އަދި އެ ކަމަނާ ވެސް، عَاصِمއާ ކާވެނިކުރެއްވުމަށް ރުހިވަޑައިގަންނަވާ ކަން ފައުޅުކުރެއްވިއެވެ. ނަމަވެސް، مَعْقِلُ އެ ކާވެނިކޮށްދެއްވުމާ މެދު ހިއްޕުޅުހަމަނުޖެހި، އެ ކަމަނާގެ ކާވެނި عَاصِمއާ ކޮށްދެއްވުމަށް އިންކާރުކުރެއްވި ހިނދު، މި އާޔަތް ބާވައިލެއްވުނެވެ.[146] \nއަދި ދަންނާށެވެ! ވަލީ ނުލިބި ކާވެނިނުކުރެވޭނޭ ކަމާއި ވަލީއާ ނުލައި ކުރެވޭ ކާވެނި ޞައްޙަނުވާނޭ ކަން މި އާޔަތުން ރަނގަޅަށް އެނގެއެވެ.[147] ",
        "footnotes": "[145] الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ\nالْعَرَبِيَّةِ السُّعُودِيَّة\n[146] صَحِيحُ الْجَامِعِ لِلإْمَامِ الْبُخَارِي\n[147] تَفْسِيرُ تَيْسِيرِ الْكَرِيمِ الرَّحْمَنِ لِلإْمَامِ عَبْدِ الرَّحْمَنِ السَّعْدِي"
    },
    {
        "aayah_number": "233",
        "tafseer": "ދަންނާށެވެ! ދެ އަހަރު ދުވަހުގެ މުއްދަތު ފުރިހަމަވާނދެން، އެ ކަނބަލުންގެ ދަރީންނަށް ގާތުން ކިރުދިނުމަށް އެދޭ މައިން، އެ ދަރީންނަށް ގާތުން ކިރުދޭނީ، އެ ކަން އެ ގޮތަށް ކުރުމަށް އެ ދަރީންގެ ބަފައިން ވެސް އެދި އެ ގޮތް އިޚްތިޔާރުކުރާނަމައެވެ. އަދި އެ މުއްދަތުގެ ތެރޭގައި އެ ދަރީންގެ ބަފައިން އެ ދަރީންގެ މައިން ވަރިކޮށްފި ނަމަ، އެ ދަރީންގެ ބަފައިންގެ މައްޗަށް ވާޖިބުވެގެންވަނީ، ޝަރްޢީ ހަމަތަކާ ޚިލާފުނުވާގޮތަށް އެ ބަޔެއްގެ އާދަކާދައާ އެއްގޮތްވާ ގޮތުގެ މަތީން، އެ ދަރީންގެ މައިންނަށް ބޭނުންވާ ކާބޯތަކެއްޗާއި އަންނައުނު ހެޔޮ ގޮތުގައި ދިނުމެވެ. އަދި އެ ޚަރަދު ލިބިގަންނަ އިރު، ޚަރަދުދޭ މީހާއަށް ކުޅަދާނަވެގެންވާ ވަރަށް ވުރެން އިތުރަށް ލިބިގަތުމަށް ޓަކައި، އޭނާއަށް އުނދަގޫ ވެސް ނުކުރާހުށިކަމެވެ! އެހެނީ،\nއެ މީހަކަށް ކުޅަދާނަވެގެންވާ މިންވަރަކަށް މެނުވީ، އެއްވެސް ކަމެއްކުރުމުގެ ތަކްލީފު، اللهُ سُبحَانَهُ وَتَعَالَى އެއްވެސް މީހަކަށް ނުޖައްސަވަތެވެ.\nއަދި ކިރުބޯ ދަރިފުޅުގެ މަންމައާއި، ބައްޕައާއި، ދެމީހުން ކުރެ އެކަކު ވެސް، އަނެކަކަށް ގެއްލުންދިނުމުގެ ގޮތުން ބޭނުންކުރާ ވަސީލަތެއް ކަމުގައި، އެ ދަރިފުޅު ހެދުމަކީ، ކަނޑައެޅިގެން ހުރި ޙަރާމްކަމެކެވެ. އަދި ދަރިފުޅުގެ ބައްޕަ މަރުވެއްޖެ ނަމަ، އެ ދަރިފުޅާއި އެ ދަރިފުޅުގެ މަންމައަށް ޚަރަދުދިނުމާއި އެ ނޫން ކަންކަމުގެ ތެރެއިން، އެ ދަރިފުޅުގެ ބައްޕަ ކުރުން ވާޖިބުވީ ކަންތައްތައް ކުރުން، އެ ދަރިފުޅުގެ ބައްޕަގެ ވާރުތަވެރިޔާގެ މައްޗަށް ވެސް ވާޖިބުވެގެން ވެއެވެ.[148] އަދި ކިރުދިނުމުގެ މުއްދަތު ފުރިހަމަވުމުގެ ކުރީން ދަރިފުޅަށް ކިރުދިނުން ހުއްޓައިލުމުގައި އެ ދަރިފުޅަށް މަޞްލަޙަތުހުރި ކަމަށް އޭނާގެ މަންމައާއި ބައްޕައާއި ދެ މީހުން ކުރެ މީހަކަށް ފެނިއްޖެ ޙާލަތެއްގައި،އެ ކަމާ މެދު ދެ މީހުން މަޝްވަރާކޮށް ދެ މީހުންނަށް ވެސް އެ ގޮތަށް އެއްބަސްވެވިއްޖެ ނަމަ، ކުއްޖާއަށް ދެ އަހަރު ފުރުމުގެ ކުރީން، ކިރުދިނުން ހުއްޓައިލުމަކީ، އެ ދެ މީހުން ކުރެ މީހަކު ފާފަވެރިވާނޭ ކަމެއް ނޫނެވެ.\nއަދި ތިޔަބައިމީހުންގެ ދަރީންގެ މައިން، އެ ދަރީންނަށް ކިރުދިނުމަށް ނުކުޅެދިއްޖެ ޙާލަތެއްގައި ނުވަތަ އެ ކަނބަލުންނަކީ ތިޔަބައިމީހުން ވަރިކޮށްފައިވާ ބަޔަކަށްވެފައި، އެހެން ކާވެންޏަކަށް އެ ކަނބަލުން އެދޭ ނަމަ، ތިޔަބައިމީހުންގެ ދަރީންނަށް ކިރުދޭނޭ ކިރުމައިން ހޯދުމަކީ ތިޔަބައިމީހުން ކުށްވެރިވެ ފާފަވެރިވާނޭކަމެއް ނޫނެވެ. އެއީ، ޝަރްޢީހަމަތަކާ ޚިލާފުނުވެ، އެ ބަޔެއްގެ އާދަކާދައާ އެއްގޮތްވާ ގޮތުގެ މަތީން، ދަރީންނަށް ކިރުދޭނޭ ކިރުމައިން ހޯދައި، އެ ކަނބަލުންނާ ވެސް ވާހަކަދެއްކުމަށް ފަހު، ދެ ފަރާތް އެއްބަސްވާ އުޖޫރައެއް، އެ ކަނބަލުންނަށް ދޭ ގޮތަށެވެ.\nނަމަވެސް، ދެ ފަރާތުން އެއްބަސްވި އުޖޫރަދިނުމުގައި، ލަސްކުރުމާއި އެއިން ކިތަންމެ ކުޑަ މިންވަރެއް ވިއަސް އުނިކުރުމަކީ، އެއްވެސް ޙާލެއްގައި ހުއްދަކަމެއް ނޫނެވެ. އަދި ހުރިހައި ޙާލަތެއްގައިމެ، ތިޔަބައިމީހުން، اللهُ سُبحَانَهُ وَتَعَالَى އަމުރުކުރެއްވި ކަންތައްތައްކޮށް، ނަހީކުރެއްވި ކަންތައްތަކުން ދުރުވެ، އެ إِلٰهއަށް ބިރުވެތިވެ ތަޤްވާވެރިވާށެވެ! އަދި ހަމަކަށަވަރުން، اللهُ سُبحَانَهُ وَتَعَالَىއީ، ތިޔަބައިމީހުން ޢަމަލުކުރަމުންދާ ގޮތް، މޮޅަށް ދެކެވޮޑިގެންވާ އެ ކަންތައްތަކަށް މޮޅަށް ބައްލަވައިވޮޑިގެންވާ، إِلٰهُ ކަން ތިޔަބައިމީހުން ދަންނާށެވެ! ވީމާ، ކިތަންމެ ކުޑަ ކަމެއް ތިޔަބައިމީހުން ކުރި ކަމުގައި ވިއަސް، އެ ކަމަކަށް ލިބެންވާ ޖަޒާ ނުވަތަ ސަޒާ، ޢަދްލުވެރި ގޮތުގައި، އެ إِلٰهُ ތިޔަބައިމީހުންނަށް ދެއްވާނެތެވެ.[149] ",
        "footnotes": "[148] تَفْسِيرُ جامِعِ الْبَيَانِ لِلإْمَامِ مُحَمَّدِ بْنِ جَرِيرِ الطَّبَرِي\n[149] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرِ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة وَصَفْوَةُ التَّفَاسِيرِ لِلشَّيْخِ\nمُحَمَّدِ عَلِي الصَّابُونِي"
    },
    {
        "aayah_number": "234",
        "tafseer": "އަދި ތިޔަބައިމީހުންގެ ތެރެއިން ބަޔަކު މަރުވެ ދުނިޔެ ދޫކޮށްފައި ދާ އިރު، އެބައިމީހުންގެ އަނބީން ދުނިޔޭގައި ތިބެފައި، އެ ކަނބަލުންނީ މާބަނޑު އަންހެނުން ކަމުގައި ނުވާ ނަމަ، އެ ކަނބަލުންގެ ޢިއްދައަކީ ހަތަރު މަހާއި ދިހަ ދުވަހެވެ. ވީމާ، އެ މުއްދަތު ހަމަވާނދެން، ކޮންމެހެން ނުގޮސް ނުވާ ތަނަކަށް ދިއުމަށް ޓަކައި މެނުވީ، ދެމަފިރީން ދިރިއުޅެމުން ދިއަ ގެއިން ބޭރަށް ނުދިއުމާއި، ރިވެތި ހެދުންލައި ހުވަނދުލައި ޒީނަތްތެރިނުވުމާއި، މީހުންނާ ނުއިނދެ ތިބުން ވެސް، އެ ކަނބަލުންގެ މައްޗަށް ވާޖިބުވެގެން ވެއެވެ.\nއޭ އަންހެނުންގެ ވަލީވެރީންނޭވެ! އެ ކަނބަލުން ހުވަފަތްވުމުގެ ސަބަބުން ތިޔަބައިމީހުންގެ ބެލުމުގެ ދަށަށް އައިސްފައިވާ އަންހެނުންނަކީ މާބަނޑުނޫން ބަޔަކު ކަމުގައި ވަނީ ނަމަ، އެ ކަނބަލުންގެ ޢިއްދައިގެ މުއްދަތު ކަމުގައިވާ ހަތަރު މަހާއި ދިހަ ދުވަސް ހަމަވުމުން، އެ ކަނބަލުންގެ ފިރީން މަރުވި އިރު ދެމަފިރީން ދިރިއުޅެމުންދިއަ ގެ ނޫން އެހެން ތަނެއްގައި ދިރިއުޅުމާއި، ހުވަނދުލައި ޒީނަތްތެރިވުން ފަދަ ކަންތައްތައް އެ ކަނބަލުންގެ އަމިއްލަ އިޚްތިޔާރުގައި އެ ކަނބަލުން ކުރުމަކީ، އެ ކަމުގެ ސަބަބުން ތިޔަބައިމީހުންގެ މައްޗަށް ކުށެއް އޮތް ކަމެއް ނޫނެވެ. އަދި ޝަރީޢަތާ ޚިލާފުނުވާ ގޮތަށް އެ ކަންކަން ކުރުމަކީ އެ ކަނބަލުން ވެސް ފާފަވެރިވާނޭ ކަމެއްނޫނެވެ. އަދި ޢިއްދަ ހަމަވުމަށް ފަހު، އެ ކަނބަލުން އެދޭ ނަމަ، ޝަރީޢަތާ ޚިލާފުނުވާ ގޮތުގެ މަތީން ކާވެނިކުރުމުގެ ހުއްދަދިނުމަކީ ވެސް ތިޔަބައިމީހުން ފާފަވެރިވާނޭ ކަމެއް ނޫނެވެ. اللهُ سُبحَانَهُ وَتَعَالَىއީ، ސިއްރާއި ފައުޅުގައި ތިޔަބައިމީހުން ކުރާ އެންމެހައި ޢަމަލުތަކުގެ ޚަބަރު، މޮޅަށް ދެނެވޮޑިގެންވާ إِلٰهއެވެ. ވީމާ، ކިތަންމެ ކުޑަ ކަމެއް ތިޔަބައިމީހުން ކުރި ކަމުގައި ވިއަސް، އެ ކަމަކަށް ލިބެންވާ ޖަޒާ ނުވަތަ ސަޒާ ޢަދްލުވެރި ގޮތުގައި، އެ إِلٰهُ ތިޔަބައިމީހުންނަށް ދެއްވާނެތެވެ.[150] ",
        "footnotes": "[150] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرِ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "235",
        "tafseer": "އޭ ފިރިހެނުންނޭވެ! ފިރިމަރުވެފައިވާ އަންހެނުންނާއި ރުޖޫޢަނުކުރެވޭ ފަދަ ވަރިއަކުން ވަރިކުރެވިފައިވާ އަންހެނުންގެ ޢިއްދައިގެ މުއްދަތު ހަމަވުމަށް ފަހު، އެ ކަނބަލުންނާ ކާވެނިކުރުމަށް ތިޔަބައިމީހުން އެދޭ ކަން، އެ ކަނބަލުންގެ ޢިއްދައިގެ މުއްދަތުގެ ތެރޭގައި އެ ކަނބަލުންނަށް ހުށަހެޅުމުގެ ގޮތުން، އެ ކަން ދޭހަވާ ފަދަ އިޝާރާތެއް ކުރުމަކީ ނުވަތަ ނުސީދާ ބަހެއް ބުނުމަކީ ނުވަތަ އެ ކަމުގެ އެދުން ތިޔަބައިމީހުންގެ ހިތުގައި ފޮރުވައިފައި ބޭއްވުމަކީ ތިޔަބައިމީހުން ފާފަވެރިވާނޭ ކަމެއް ނޫނެވެ. އެހެނީ، ތިޔަބައިމީހުންގެ ބަލިކަށިކަމާ ހުރެ، އެ ފަދަ ކަމެއް ނުކޮށް ކެތްނުކުރެވިގެން އެއިން ކަމެއް ކުރެވުމަކީ، ތިޔަބައިމީހުންނަށް ކުރެވިދާނޭ ކަމެއް ކަން، اللهُ سُبحَانَهُ وَتَعَالَى ދެނެވޮޑިގެންވުމާ އެކު، އެ إِلٰهُ ވަނީ އެ ފަދަ އިޝާރާތެއް ކުރުން ނުވަތަ ނުސީދާ ބަހެއް ބުނެ ޚިޔާލެއް ފައުޅުކުރުން ނުވަތަ އެ ކަމުގެ އެދުން ހިތުގައި ފޮރުވައިފައި ބޭއްވުން ތިޔަބައިމީހުންނަށް ހުއްދަކުރައްވައިފައެވެ.\nއެހެނެއްކަމަކު، ޢިއްދައިގައި ތިބޭ އަންހެނުންނާ އެކު ފާޙިޝު ޢަމަލު ހިންގުމާއި، ޢިއްދައިގެ މުއްދަތު ހަމަވުމުގެ ކުރީން، އެ ފަދަ ޢިއްދައެއްގައި އިން އަންހެނަކާ އިނުމަށް ޢަޒްމު ކަނޑައަޅައި ނިންމުމާއި، އެއިން ބޭކަނބަލެއްގެ ގާތުގައި ޞަރީޙަ ބަހުން، އޭނާއާ ކާވެނިކުރާން އެދޭ ވާހަކަ ދެއްކުމާއި، އެއިން ބޭކަނބަލަކާ ކާވެނިކުރުމަށް އެއްބަސްވެ ވަޢުދުކުރުމަކީ، އެއްވެސް ޙާލެއްގައި ތިޔަބައިމީހުންނަށް ހުއްދަކަމެއް ނޫނެވެ. ނަމަވެސް، ޢިއްދައިގައި އިން އަންހެނެއްގެ ގާތުގައި، ތިޔަ ފަދަ ހެޔޮލަފާ ޢިއްފަތްތެރި، އަޚްލާޤުރިވެތި އަންހެނަކާ އިނުމަކީ ކޮންމެ މީހަކު ވެސް ބޭނުންވާނޭ ކަމެކެވެ. މި ފަދައިން ބުނެލުމަކީ ނުވަތަ އެ ނޫން ވެސް އެ ފަދަ ބަހެއް ބުނެލުމަކީ، ތިޔަބައިމީހުން ފާފަވެރިވާނޭ ކަމެއް ނޫނެވެ.\nއަދި ހަމަކަށަވަރުން، ތިޔަބައިމީހުންގެ ހިތުގައި ފޮރުވައިފައިވާ ހުރިހައި ކަމެއް، اللهُ سُبحَانَهُ وَتَعَالَى މޮޅަށް ދެނެވޮޑިގެންވާ ކަން ތިޔަބައިމީހުން ދަންނާށެވެ! ވީމާ، އެ إِلٰهُގެ އަމުރުފުޅުތަކާއި ނަހީތަކަށް ރައްކައުތެރިވެ، ތިޔަބައިމީހުން އެ إِلٰهއަށް ބިރުވެތިވާށެވެ! އަދި ހަމަކަށަވަރުން، اللهُ سُبحَانَهُ وَتَعَالَىއީ، އެ إِلٰهُގެ އަޅުތަކުންނަށް ކުށްކުރެވި، ފާފަތަކަށް އަރައިގަނެވުމަށް ފަހު، އެ إِلٰهގެ ޙަޟްރަތަށް ރުޖޫޢަވެ ތައުބާވުމުން، އެބައިމީހުންގެ ފާފަ، ގިނަގިނައިން ފުއްސަވާ، إِلٰهއެވެ. އަދި، اللهُ سُبحَانَهُ وَتَعَالَىއީ، އެ إِلٰهُގެ އަޅުތަކުންގެ މައްޗަށް، އެ إِلٰهُ ބަހައްޓަވާ އޯގާވަންތަކަމުގެ ބޮޑުކަމުން، އެބައިމީހުންގެ ތެރެއިން ފާފަތަކަށް އަރައިގަންނަ އަޅުތަކުންނަށް ޢުޤޫބާތް ދެއްވުމުގައި އަވަސްވެވޮޑިނުގަންނަވާ ޙަލީމުވަންތަ إِلٰهއެވެ.[151] ",
        "footnotes": "[151] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرٍ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "236",
        "tafseer": "އޭ ފިރިހެނުންނޭވެ! ތިޔަބައިމީހުން ކާވެނިކުރާ އަންހެނުންނަށް ޓަކައި ކަނޑައެޅިގެންވާ ރަނެއް ކިއައިފައިނުވާ ޙާލު، އެ ކަނބަލުންނާ ކާވެނިކުރުމަށް ފަހު، އެ ކަނބަލުންނާ އެކު ރޭކުރުމުގެ ކުރީގައި އެ ކަނބަލުން ވަރިކުރުމަކީ ތިޔަބައިމީހުން ފާފަވެރިވާނޭ ކަމެއް ނޫނެވެ. ނަމަވެސް، ވަރިކުރުމުގެ ސަބަބުން އެ ކަނބަލުންނަށް ލިބޭ ދެރަކަމާއި، މޮޅިވެރިކަމާއި، ރުޅިވެރިކަން ދުރުކޮށްދިނުމަށް ވެދެވޭ އެހީއެއްގެ ގޮތުގައި، ފައިދާ ލިބިގަނެވޭ ފަދަ ބޭނުންތެރި ކޮންމެވެސް އެއްޗެއް ތިޔަބައިމީހުން އެ ކަނބަލުންނަށް ދޭހުށިކަމެވެ!\nދަންނާށެވެ! ބަޔާންވެދިޔަ ފަދަ އަންހެނަކު ވަރިކުރާ އިރު، އެ މީހަކަށް ތިޔަބައިމީހުން ދޭ އެއްޗެއް ދިނުން ވާޖިބުވެގެން ވަނީ، ވަރިކުރި މީހާއީ ތަނަވަސްކަން ހުރި މީހަކު ނަމަ، އޭނާގެ ތަނަވަސްކަން ހުރި މިންވަރަކުންނެވެ. އަދި ތަނަވަސްކަން ނެތް މީހަކު ނަމަ، އޭނާއަށް ކެރިކުޅަދާނަވީ މިންވަރަކުންނެވެ. އަދި އެ ފަދަ އަންހެނަކަށް ތިޔަބައިމީހުން ވެދޭ އެހީ ވާންވާނީ، ޝަރްޢީ ހަމަތަކާ ޚިލާފުނުވުމާ އެކު، އެ ބަޔެއްގެ އާދަކާދައާ އެއްގޮތްވާ ގޮތުގެ މަތީން ދެވޭ ހަދިޔާއެއް ކަމުގައެވެ. އަދި އެ ހަދިޔާއަކީ، އެ ފަދަ އަންހެނުންނަށް އިޙްސާންތެރިވުމުގެ ގޮތުން، އެ ކަނބަލުން ވަރިކުރާ ފިރީން އެ ކަނބަލުންނަށް އަދާކުރާންޖެހޭ ޝަރްޢީ ޙައްޤެކެވެ.[152] \nމި އާޔަތް ބާވައިލެއްވުނު ސަބަބާ ބެހޭ ގޮތުން ރިވާވެގެން ވެއެވެ. މަދީނާގެ އަންޞާރުންގެ ތެރެއިން ބޭފުޅަކު، ކާވެނީގެ ރަން ކަނޑައެޅުމެއް ނެތި، ނަޖްދު ކަރައިގެ އަންހެނަކާ ކާވެނިކުރެއްވުމަށް ފަހު، އެއްދާންކުރެއްވުމުގެ ކުރީން އެ ކަމަނާ ވަރިކުރެއްވިއެވެ. ދެން، އެ ކަމާ ގުޅޭ ގޮތުން މި އާޔަތް ބާވައިލެއްވުމުން، އެ ޞަޙާބީއަށް ކައު އިތުރު ރަސޫލާ ޙަދީޘުކުރެއްވިއެވެ. «مَتِّعْهَا وَلَوْ بِقَلَنْسُوَتِكَ» މާނައީ: ”ތިބާގެ ތާކިހާކޮޅު ނަމަވެސް، މުތުޢާއެއްގެ ގޮތުގައި އެ ކަމަނާއަށް ދެއްވާށެވެ!“[153] \nމުތުޢާއަކީ، ރަން ކަނޑައެޅުމެއް ނެތި، އަންހެނަކާ ކާވެނިކުރުމަށް ފަހު، އެ ކަމަނާއާ އެއްދާންކުރުމުގެ ކުރީން ވަރިކުރާ ނަމަ، އެ ކަމުގެ ސަބަބުން އެ ކަމަނާއަށް ލިބޭ ދެރަކަމާއި، މޮޅިވެރިކަމާއި، ރުޅިވެރިކަން ދުރުކޮށްދިނުމުގެ ގޮތުން، އެ ކަމަނާ ވަރިކުރާ މީހާ އެ ކަމަނާއަށް ދޭ ހަދިޔާއެކެވެ.",
        "footnotes": "[152] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرِ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة\n[153] الْجَامِعُ لأحْكَامِ الْقُرْآنِ لِلإمَامِ الْقُرْطُبِي"
    },
    {
        "aayah_number": "237",
        "tafseer": "އަދި ކާވެނީގެ ރަން ކަނޑައެޅިފައިވާ ޙާލު، ކާވެނިކުރާ އަނބީންނާ ތިޔަބައިމީހުން ރޭކުރުމުގެ ކުރީގައި ތިޔަބައިމީހުން އެ ކަނބަލުން ވަރިކޮށްފި ނަމަ، އެ ކަނބަލުންނަށް ޓަކައި ކަނޑައެޅިފައިވާ ކާވެނީގެ ރަނުގެ ދެބައިކުޅަ އެއްބައި، އެ ކަނބަލުންނަށް ދިނުން ތިޔަބައިމީހުންގެ މައްޗަށް ވާޖިބުވެގެން ވެއެވެ. ނަމަވެސް، ވަރިކުރެވުނު އަންހެނާއަކީ ބާލިޣުވެފައިވާ ހަމަ ބުއްދިހުރި އަންހެނަކަށް ވެފައި، އޭނާއަށް ލިބެންވާ ރަނުގެ ދެބައިކުޅަ އެއްބައި އޭނާ މާފުކޮށްފި ނަމަ، އެއީ އޭނާގެ ކިބައިގައި ހުރި ދީލަތިކަމެވެ.\nއަދި ވަރިކުރެވުނު އަންހެނާ ކަނޑައެޅި ރަން، އެއްވެސް އުނިކަމެއް ނެތި އެކުގައި އޭނާއަށް ދީފި ނަމަ، އެއީ ކާވެނީގެ ގޮށްޖެހުން އެ މީހެއްގެ އަތުގައިވާ، އޭނާ ވަރިކުރި ފިރިމީހާގެ ކިބައިގައި ހުރި ދީލަތިކަމެވެ. އޭ އެންމެހައި މީސްތަކުންނޭވެ! ތިޔަބައިމީހުން، اللهُ سُبحَانَهُ وَتَعَالَىއަށް ކިޔަމަންތެރިވެ، އެ إِلٰهއަށް ބިރުވެތިވެ ތަޤްވާވެރިވުމާ އެންމެ ގާތްކަން ބޮޑު ގޮތަކީ، ތިޔަބައިމީހުން އެއް ބަޔަކު އަނެއް ބަޔަކަށް މަޢާފުކުރުމާ އެކު، އެއް ބަޔަކު އަނެއް ބަޔަކަށް ދީލަތިވެ، އިޙްސާންތެރިވެ، ތިޔަބައިމީހުންނަށް ލިބެންވާ ޙައްޤުތައް ވިއަސް ލިބި ނުގަނެ ދޫކޮށްލުމެވެ. ވީމާ، ތިޔަބައިމީހުންގެ މެދުގައި އެކަކު އަނެކަކުގެ މައްޗަށް އޮންނާންޖެހޭ އިޙްސާންތެރިކަން ހަނދާންނައްތައި ނުލައި، ތިމާމެން ދިނުން ވާޖިބުނޫން ތަކެތި އަނެކުންނަށް ދީ، ތިޔަބައިމީހުން އެއްބަޔަކު އަނެއް ބަޔަކަށް އިޙްސާންތެރިވާށެވެ!\nއަދި ހަމަކަށަވަރުން، اللهُ سُبحَانَهُ وَتَعَالَىއީ، ތިޔަބައިމީހުން ޢަމަލުކުރަމުން ދާ ގޮތް މޮޅަށް ދެކެވޮޑިގެންވާ އަދި ހެޔޮކޮށް ކަންތައްތައްކުރުމަށާއި މަޢާފުކުރުމުގެ މައްޗަށް ތިޔަބައިމީހުންނަށް ހިތްވަރުދެއްވާ، إِلٰهއެވެ. ވީމާ، ތިޔަބައިމީހުން ހެޔޮ ކަންތައްތައް ކުރުމަށް ގަދައަޅައި މަސައްކަތްކޮށް، ގިނަގިނައިން ހެޔޮ ކަންތައްތައްކޮށް، އެ ކަންކަމަށް ދަރުމަދެއްވުން އެދި، އެ إِلٰهގެ ޙަޟްރަތުގައި ދަންނަވައި އުޅޭށެވެ![154] \nދަންނާށެވެ! ބައެއް ޢިލްމުވެރީންގެ ނަޒަރުގައި ކާވެނީގެ ގޮށްޖެހުން އެ މީހެއްގެ އަތުގައިވާ މިހަކީ، ފިރިމީހާއެވެ. އަނެއްބައި ޢިލްމުވެރީންގެ ނަޒަރުގައި ކާވެނީގެ ގޮށްޖެހުން އެ މީހެއްގެ އަތުގައިވާ މިހަކީ، ވަލީވެރިޔާއެވެ. އިމާމު ޝާފިޢީގެ ރައުޔަކީ ފަހުން މިދެންނެވުނު ރައުޔެވެ.[155] ",
        "footnotes": "[154] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرِ لِلدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ\nالْعَرَبِيَّةِ السُّعُودِيَّة\n[155] تَفْسِيرُ الْبَيَانِ لِلشَّيْخِ مُحَمَّدِ جَمِيل دِيدِي"
    },
    {
        "aayah_number": "238",
        "tafseer": "އޭ މުސްލިމުންނޭވެ! ފަރްޟު ނަމާދުތަކަށް ރައްކައުތެރިވުމާ އެކު، ކޮންމެ ނަމާދެއްމެ އެ ނަމާދެއްގެ ޝަރްޠުތަކާއި، ފަރްޟުތަކާއި، ރުކުންތަކާއި، ވާޖިބުތައް ފުރިހަމައަށް އަދާކޮށް، އެ ނަމާދެއްގެ ވަގުތުގައި އެ ނަމާދެއް އަދާކުރުން މަތީ، ތިޔަބައިމީހުން ދެމިތިބޭށެވެ! އަދި ވަކީން ޚާއްޞަކޮށް، އެ ނަމާދުތަކުގެ ތެރެއިން މެދު ނަމާދަށް ތިޔަބައިމީހުން ރައްކައުތެރިވާށެވެ! އަދި اللهُ سُبحَانَهُ وَتَعَالَىގެ ޙަޟްރަތަށް ކުއްތަންވެ، އެ إِلٰهއަށް ކިޔަމަންތެރިވެ، މަޑުމައިތިރިވެ، ބިރުވެތިވާ ޙާލު، ނަމާދުގައި ކޮޅަށް ތިބޭށެވެ![156]\nދަންނާށެވެ! ގިނަ މުފައްސިރުންގެ ނަޒަރުގައި މެދު ނަމާދަކީ ޢަޞްރު ނަމާދެވެ.",
        "footnotes": "[156] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرِ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "239",
        "tafseer": "އަދި ފަރްޟު ނަމާދު ފުރިހަމައަށް އަދާނުކުރެވޭ ފަދަ ބިރުވެރި ޙާލަތެއް ތިޔަބައިމީހުންނަށް ދިމާވެއްޖެ ނަމަ، ފައިމަގުގައި ހިނގަހިނގާ ތިބެގެން ނުވަތަ ދުވެދުވެ ތިބެގެން ނުވަތަ ސަވާރުވެ ތިބެގެން ވިއަސް، ތިޔަބައިމީހުން ފަރްޟު ނަމާދު ޤާއިމުކުރާށެވެ! އެއީ، ޢަދުއްވުންގެ ފަރާތުން ނުވަތަ އެ ނޫން ފަރާތަކުން ވިއަސް ދިމާވާ ބިރުވެރިކަމެއްގެ ސަބަބުންނެވެ.\nއަދި ނަމާދު ޤާއިމުކުރުން މަތީ ދެމިތިބުމަށް ރައްކައުތެރިވެ، އެއްވެސް ޙާލެއްގައި، ތިޔަބައިމީހުން ފަރްޟު ނަމާދެއް ދޫކޮށްނުލާށެވެ! އެ ގޮތަށް ނަމާދު ކުރާ އިރު، ޤިބްލައަށް ކުރިމަތިލައިގެން ތިބެ ނަމާދުކުރުމަށް ނުކުޅެދިއްޖެ ނަމަ، ކުޅަދާނަވީ ފަރާތަކަށް ކުރިމަތިލައިގެން ތިބެ ނަމާދުކުރާށެވެ! އަދި އިޝާރާތުން ނޫން އެހެން ގޮތަކަށް ނަމާދު ނުކުރެވޭފަދަ ޙާލަތެއް ދިމާވެއްޖެ ނަމަ، ނަމާދު ދޫކޮށްނުލައި، އިޝާރާތުން ވިއަސް ނަމާދުކުރާށެވެ! ދެން އެއަށްފަހު، ބިރުވެރިކަން ފިލައި އަމާންކަން ލިބިއްޖެ ނަމަ، އަމާންކަމުގެ ވަގުތުގައި ފަރްޟު ނަމާދު އަދާކުރުމަށް، އިސްލާމް ދީނުގައި އަންގަވައިފައިވާ ގޮތަށް، ތިޔަބައިމީހުން ނަމާދު ޤާއިމުކުރާށެވެ! އަދި رَسُولُ الله ﷺ ނަމާދުކުރެއްވި ގޮތާ ޚިލާފަށް ނަމާދުކޮށް، ނަމާދަށް އުނިއިތުރު ނުގެންނާށެވެ! އަދި ކޮންމެ ޙާލަތެއްގައިހުރެ، ނަމާދު ކުރިކަމުގައި ވިއަސް، اللهُ سُبحَانَهُ وَتَعَالَى ހަނދުމަކުރާށެވެ!\nއަދި ޙައްޤު ދީނަކީ ކޮބައިކަން ތިޔަބައިމީހުންނަށް ނޭނގި ވަނިކޮށް، ޙައްޤު ދީނުގެ މަގަށް މަގުދައްކަވައި، އަޅުކަންކުރުމާ ބެހޭ ޙުކުމްތަކާއި އެ ނޫން ވެސް ޝަރްޢީ ޙުކުމްތައް ނޭނގި ވަނިކޮށް، އެ ކަންކަން އެނގޭނޭ މަގު، اللهُ سُبحَانَهُ وَتَعَالَى ތިޔަބައިމީހުންނަށް ފަހިކޮށްދެއްވައި، ދީނުގެ ޙުކުމްތައް އުނގެނުމުގެ ހެޔޮ ތައުފީޤު ތިޔަބައިމީހުންނަށް ދެއްވިކަމަށް ޓަކައި، ގިނަގިނައިން އެ إِلٰهُ ހަނދުމަކޮށް، ތިޔަބައިމީހުން، އެ إِلٰهއަށް ޝުކްރުވެރިވާށެވެ![157] ",
        "footnotes": "[157] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "240",
        "tafseer": "އަދި ތިޔަބައިމީހުންގެ ތެރެއިން ބަޔަކު މަރުވެ ދުނިޔެ ދޫކޮށްފައި ދާއިރު، އެބައިމީހުންގެ އަނބީން ދުނިޔޭގައި ތިބި ކަމުގައި ވަނީ ނަމަ، އެބައިމީހުން މަރުވުމުގެ ކުރީން އެބައިމީހުންގެ ވާރުތަވެރީންނަށް، އެ އަނބީންގެ ޙައްޤުގައި ވަޞިއްޔަތްކުރާހުށިކަމެވެ! އެ ވަޞިއްޔަތަކީ، އެބައިމީހުން މަރުވާ ދުވަހުން ފެށިގެން ފުރިހަމަ އެއް އަހަރު ދުވަސް ވާނދެން، އެބައިމީހުންގެ ގެއިން އެ ކަނބަލުން ނުނެރުމަށާއި، އެ ކަނބަލުންގެ ކެއިން ބުއިމަށާއި އަންނައުނަށް ބޭނުންވާ ޚަރަދުބަރަދު ދިނުމަށް ކުރެވޭ ވަޞިއްޔަތެވެ. އެއީ، އެ ކަނބަލުންނަށް ލިބިފައިވާ ހިތާމައާއި މޮޅިވެރިކަން ދުރުކުރުމަށާއި، މަރުވި މީހާއަށް ހެޔޮކޮށް ކަންތައްތައްކޮށްދިނުމުގެ ގޮތުންނެވެ. އޭ މަރުވި މީހާގެ ވާރުތަވެރީންނޭވެ! ތިޔަބައިމީހުންގެ ގާތްތިމާގެ މީހަކު މަރުވާ އިރު އޭނާ ދޫކޮށްފައި ދާ އަނބީންނާ މެދު ދަންނާށެވެ!\nއޭނާގެ ފިރިމީހާ މަރުވި ދުވަހުން ފެށިގެން އެއް އަހަރު ފުރުމުގެ ކުރީގައި، އެ ކަނބަލުންގެ އަމިއްލަ އިޚްތިޔާރުގައި އެ ފިރިމީހާގެ ގެއިން އެ ކަނބަލުން ނުކުތުމަކީ، ތިޔަބައިމީހުން ފާފަވެރިވާނޭ ކަމެއް ނޫނެވެ. އަދި ޝަރްޢީ ހަމަތަކުގެ މަތީން، އެ ކަނބަލުން ކުރުން ހުއްދަ ކަންތައްތަކުގެ ތެރެއިން ކަމެއް އެ ކަނބަލުން ކުރުމަކީ، އެ ކަނބަލުންވެސް ފާފަވެރިވާނޭ ކަމެއް ނޫނެވެ. އަދި اللهُ سُبحَانَهُ وَتَعَالَىއީ، ރަސްވަންތަކަމާއި ވެރިކަމުގައި ގަދަކީރިތިވަންތަ، އަދި އަމުރުކުރައްވާ ކަންތައްތަކާއި، ނަހީކުރައްވާ ކަންތައްތަކާއި، ޝަރްޢުކުރައްވާ ހުރިހައި ކަމެއްގައި، ޙިކްމަތްވަންތަ إِلٰهއެވެ.[158] \nދަންނާށެވެ! ފިރިމީހާ މަރުވާ ދުވަހުން ފެށިގެން، ހަތަރު މަހާއި ދިހަ ދުވަސް ވާނދެން ޢިއްދައިގައި އިނުމަށް އަމުރުކުރެއްވި އާޔަތް ބާވައިލެއްވުމުން، މި އާޔަތުގައި ބަޔާންވެ ދިއަ ޙުކުމްވަނީ މަންސޫޚުވެފައެވެ. އަދި ވާރުތަ މުދަލާ ބެހޭ އާޔަތުގައި އަނބީންނަށް ލިބެންވާ މިންވަރު ވެސް ވަނީ ކަނޑައަޅުއްވައިފައެވެ. އެހެންކަމުން، އަނބީންނަށް ޓަކައި އެއްވެސް ވަޞިއްޔަތެއްކުރުން ފިރީންނަށް ހުއްދަވެގެނެއް ނުވެއެވެ. رَسُولُ اللهُ سُبحَانَهُ وَتَعَالَى ޙަދީޘުކުރެއްވިއެވެ. «إِنَّ اللهَ قَدْ أَعْطَى كُلَّ ذِي حَقٍّ حَقَّهُ، أَلاَ لاَ وَصِيَّةَ لِوَارِثٍ»[159] މާނައީ: ”ހަމަކަށަވަރުން، ޙައްޤު ލިބެންވާ ކޮންމެ މީހަކަށްމެ، އެ މީހަކަށް ލިބެންވާ ޙައްޤު، اللهُ سُبحَانَهُ وَتَعَالَى ވަނީ ދެއްވައިފައެވެ. ވީމާ، ވާރުތަމުދަލުން ލިބެންވާ މީހަކަށް އެ މުދަލުން ދިނުމަށް ވަޞިއްޔަތްކުރުމެއް ނުވާ ކަން ތިޔަބައިމީހުން ދަންނާށެވެ!“",
        "footnotes": "[158] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرِ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة\n[159] رَوَاهُ التِّرْمِذِيُّ فِي سُنَنِهِ وَصَحَّحَهُ الأْلْبَانِي"
    },
    {
        "aayah_number": "241",
        "tafseer": "އަދި ވަރިކުރެވޭ އަންހެނުންނަށް ވެދެވޭ އެހީއެއްގެ ގޮތުގައި، ފައިދާލިބިގަނެވޭ ފަދަ، ރަނގަޅު ކޮންމެވެސް އެއްޗެއް، ހެޔޮގޮތުގައި އެ ކަނބަލުންނަށް ދިނުމަކީ، اللهُ سُبحَانَهُ وَتَعَالَى ގެ އަމުރުފުޅުތަކަށް ކިޔަމަންވެ، އެ إِلٰهُ ނަހީކުރެއްވި ކަންތައްތަކުން ދުރުވެ، އެ إِلٰهއަށް ބިރުވެތިވެ ތަޤްވާވެރިވާ މީހުންގެ މައްޗަށް އޮތް ޝަރްޢީ ޙައްޤެކެވެ.[160]\nދަންނާށެވެ! ބަޔާންވެދިޔަ އެހީއަކީ، އިސްލާމީ ޝަރީޢަތުގައިވާ ރިވެތި އުޞޫލުތަކާއި އެ ބަޔެއްގެ އާދަކާދައާ އެއްގޮތްވާ ގޮތުގެ މަތީން، އެ މީހެއްގެ ފޯރުންތެރިކަން ހުރި މިންވަރަކުން، ދީލަތިކަމާ އެކު އެ ކަނބަލުންނަށް ވެދޭންޖެހޭ އެހީއެކެވެ. އެއީ، ވަރިކުރުމުގެ ސަބަބުން އެ ކަނބަލުންނަށް ލިބުނު ދެރަކަމާއި، މޮޅިވެރިކަމާއި، ރުޅިވެރިކަން ދުރުކޮށްދިނުމުގެ ގޮތުން އެ ކަނބަލުންނަށް ދެވޭ އެއްޗެކެވެ.[161] ",
        "footnotes": "[160] تَفْسِيرُ تَيْسِيرِ الْكَرِيمِ الرَّحْمَنِ لِلإمَامِ عَبْدِ الرَّحْمَنِ السَّعْدِي\n[161] الْمُخْتَصَرُ فِي التَّفْسِير مِنْ مَرْكَزِ تَفْسِيرٍ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "242",
        "tafseer": "އޭ މުއުމިނުންނޭވެ! އަނބީންނާ އަދި ދަރީންނާ މެދު ތިޔަބައިމީހުން ކަންތައް ކުރާންވީ ގޮތުގެ ޙުކުމްތައް، اللهُ سُبحَانَهُ وَتَعَالَى ތިޔަބައިމީހުންނަށް ސާފުކޮށް އަންގަވައި ބަޔާންކޮށްދެއްވި ފަދައިން، އިސްލާމީ ޝަރީޢަތުގެ އިންތަކާއި، ޙަލާލު ކަންތައްތަކާއި، ޙަރާމް ކަންތައްތަކާއި، ދުނިޔެއާއި އާޚިރަތުގައި ތިޔަބައިމީހުންނަށް ފައިދާ ލިބެނިވި ކަންތައްތަކާއި، އެ ކަންތައްތަކުގެ ޙުކުމްތައް ވެސް، އެ إِلٰهُ، ތިޔަބައިމީހުންނަށް ސާފުކޮށް އަންގަވައި ބަޔާންކޮށްދެއްވަތެވެ. އެއީ، ތިޔަބައިމީހުން އެ ކަންކަމާ މެދު ވިސްނައި، ފިކުރުކޮށް، އެ ޙުކުމްތަކަށް ޢަމަލުކުރުމަށް ޓަކައެވެ.[162]",
        "footnotes": "[162] تَفْسِيرُ تَيْسِيرِ الْكَرِيمِ الرَّحْمَنِ لِلإمَامِ عَبْدِ الرَّحْمَنِ السَّعْدِي"
    },
    {
        "aayah_number": "243",
        "tafseer": "އޭ ރަސޫލާއެވެ! މަރަށް ބިރުން އެބައިމީހުންގެ ރަށާއި ގޯތިގެދޮރު ދޫކޮށް، ދުވެފިލާން އުޅުނު އެތައް ހާސް ބައެއްގެ ޚަބަރު، އިބަ ރަސޫލާއަށް ލިބިވަޑައިގެންފައިނުވޭތޯއެވެ؟ އެބައިމީހުން ގޯތިގެދޮރު ދޫކޮށް ނުކުތީ، ޠާޢޫނުގެ ނުރައްކައުތެރި ވަބާއިން ނުވަތަ ހަނގުރާމައިގެ ނުރައްކަލުން ސަލާމަތްވުމަށް ޓަކައެވެ. އެބައިމީހުން އެ ގޮތަށް ކަންތައްތައް ކުރުމުން، اللهُ سُبحَانَهُ وَتَعَالَى އެބައިމީހުންނަށް އަމުރުކުރެއްވިއެވެ. ”ތިޔަބައިމީހުން އެންމެން މަރުވާށެވެ!“ ދެން، އެ އަމުރުފުޅު ހަމަ އައުމާ އެކު، އެބައިމީހުން އެންމެން އެއްފަހަރާ މަރުވިއެވެ.\nދަންނާށެވެ! އެބައިމީހުންނާ މެދު، اللهُ سُبحَانَهُ وَتَعَالَى އެ ކަން އެ ގޮތަށް ލެއްވީ، އެ إِلٰهُގެ މިންވަރުފުޅަށް ނުރުހި ފިލާންއުޅުމުން އެބައިމީހުންނަށް ދެއްވި ޢުޤޫބާތެއްގެ ގޮތުގައެވެ. ދެން އެއަށްފަހު، الله سُبحَانَهُ وَتَعَالَى އެބައިމީހުން އެންމެން ދިރުއްވިއެވެ. އެއީ، އެބައިމީހުންނަށް ޓަކައި، އެ إِلٰهُ ކަނޑައަޅުއްވައިފައިވާ އަޖަލު ހަމަވެއްޖައުމަށް ދާނދެން، އެބައިމީހުން ދިރި ދުނިޔޭގައި ލެހެއްޓެވުމަށެވެ. އަދި އެ ޙާދިޘާއިން އެބައިމީހުން ޢިބްރަތް ލިބިގަނެ، ތައުބާވުމަށް ފުރްޞަތުދެއްވުމަށް ޓަކައި ވެސް މެއެވެ. ހަމަކަށަވަރުން، اللهُ سُبحَانَهُ وَتَعَالَىއީ، އެ إِلٰهُގެ އަޅުތަކުންނަށް ގިނަގުނަ ނިޢުމަތްތައް ދެއްވާ، އެބައިމީހުންގެ މައްޗަށް ނުހަނު އޯގާވަންތަ، ދީލަތިވަންތަކަމުގެ ވެރި إِلٰهُ ކަން ކަށަވަރެވެ.\nނަމަވެސް، އެ إِلٰهُގެ އަޅުންގެތެރެއިން ގިނަ މީހުންނަކީ، އެ إِلٰهُ ދެއްވާ ގިނަގުނަ ނިޢުމަތްތަކަށް ޝުކްރުއަދާކުރާ މީހުންނެއް ނޫނެވެ.[163] ",
        "footnotes": "[163] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "244",
        "tafseer": "އޭ މުސްލިމުންނޭވެ! اللهُ سُبحَانَهُ وَتَعَالَىގެ ކަލިމަފުޅު މަތިވެރިކޮށް، އެ إِلٰهُގެ ދީނަށް ނަޞްރުދިނުމަށް ޓަކައި، އެ إِلٰهُގެ މަގުގައި ތިޔަބައިމީހުން ކާފިރުންނާ ހަނގުރާމަކުރާށެވެ! އަދި ހަމަކަށަވަރުން، اللهُ سُبحَانَهُ وَتَعَالَىއީ، ތިޔަބައިމީހުން ދައްކާ ހުރިހައި ވާހަކަތަކެއް މޮޅަށް އައްސަވާވޮޑިގެންވާ، ތިޔަބައިމީހުންގެ ހިތުތެރޭގައި ފޮރުވިފައިވާ ނިޔަތާއި ތިޔަބައިމީހުން ކުރާ ހުރިހައި ކަމެއް މޮޅަށް ދެނެވޮޑިގެންވާ إِلٰهއެވެ. ވީމާ، ތިޔަބައިމީހުން ކުރާ ޢަމަލުތަކުގެ ފުރިހަމަ ޖަޒާ، އެ إِلٰهُ ތިޔަބައިމީހުންނަށް ދެއްވާނޭ ކަން ތިޔަބައިމީހުން ދަންނާށެވެ![164]",
        "footnotes": "[164] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرِ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "245",
        "tafseer": "ތިޔަބައިމީހުންނަށް اللهُ سُبحَانَهُ وَتَعَالَى ދެއްވާނޭ ނިޢުމަތާއި ޘަވާބަށް އެދި، ތެދު ނިޔަތަކާ އެކު، އެ إِلٰهُގެ މަގުގައި ހޭދަކޮށް، ދީލަތި ދަރަންޏަކުން، އެ إِلٰهއަށް ދަރަނިދޭނީ ފަހެ ކާކުހެއްޔެވެ؟ ފަހެ، اللهُ سُبحَانَهُ وَتَعَالَىގެ މަގުގައި އެ މީހަކު ހޭދަކުރި އެއްޗެއްގެ އެތައް ގުނައެއް އިތުރަށް، އެ إِلٰهُ އެ މީހަކަށް ނިޢުމަތާއި ޘަވާބު ދެއްވާނެތެވެ. އަދި އެ ނިޢުމަތާއި ޘަވާބު ހިމަނައި ނުގަނެވޭނެތެވެ. ވީމާ، އެއްވެސް ބެލުމަކާނުލައި ކުޑަވެސް ހިފެހެއްޓުމެއް ނެތި، ތެދުވެރިކަމާއި ދީލަތިކަމާ އެކު، اللهُ سُبحَانَهُ وَتَعَالَىގެ މަގުގައި ހޭދަކުރުމަށް ތިޔަބައިމީހުން ޖެހިލުންނުވާށެވެ!\nއެހެނީ، ހަމަކަށަވަރުން، އަޅުތަކުންނަށް ރިޒްޤު ދެއްވަނީ اللهُ سُبحَانَهُ وَتَعَالَىއެވެ. އަދި، އެ إِلٰهُ އެދިވޮޑިގަތް ބަޔަކަށް ރިޒްޤު ތަނަވަސްކުރައްވައި، އެދިވޮޑިގަތް ބަޔަކަށް ރިޒްޤު ދަތިކުރައްވަތެވެ. ދަންނާށެވެ! އެ ކަމުގެ ޙިކްމަތް މޮޅަށް ދެނެވޮޑިގެންވަނީ، اللهُ سُبحَانَهُ وَتَعَالَىއެވެ. އެ ކަމުގެ ޙިކްމަތް އެއްވެސް މީހަކަށް ނޭނގޭނެތެވެ. އަދި މަރުވުމަށް ފަހު، ތިޔަބައިމީހުން އެނބުރި ރުޖޫޢަކުރެއްވޭހުށީ، ހަމަ އެ إِلٰهُގެ ޙަޟްރަތަށެވެ. ދެން، ދުނިޔޭގައި ތިޔަބައިމީހުން ކުޅަ ޢަމަލުތަކަށް ލިބުން ޙައްޤު ޖަޒާ ނުވަތަ ސަޒާ، ތިޔަބައިމީހުންނަށް، އެ إِلٰهُ ދެއްވާނެތެވެ.[165] ",
        "footnotes": "[165] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الإْسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "246",
        "tafseer": "އޭ ރަސޫލާއެވެ! مُوسَى عَلَيهِ السَّلَامُގެ ޒަމާނަށް ފަހު، އިސްރާއީލުގެ ދަރީންގެ ތެރޭގައި ހުންނެވި ނަބިއްޔަކަށް، އެބައިމީހުންގެ ތެރޭގައި އުޅުނު ޢިއްޒަތްތެރީންނާއި މާތް މީހުން ދެންނެވި ވާހަކަތައް ދެންނެވި ހިނދު ކަންތައް ހިނގައިދިއަ ގޮތުގެ ޚަބަރު، އިބަ ރަސޫލާއަށް އެނގިވަޑައިގެންފައި ނުވޭތޯއެވެ؟ އެ ހިނދު، އެބައިމީހުން އެ ނަބިއްޔާއަށް ދެންނެވިއެވެ. އަޅުގަނޑުމެން އެ ރަސްކަލެއްގެ ޤިޔާދަތުގެ ދަށުގައި ތިބެ، اللهُ سُبحَانَهُ وَتَعَالَىގެ މަގުގައި ހަނގުރާމަކުރުމަށް، އަޅުގަނޑުމެންނަށް ޓަކައި ރަސްކަލަކު އިސްކޮށްދެއްވާށެވެ!\nމި ފަދައިން އެބައިމީހުން ދެންނެވުމުން، އެ ނަބިއްޔާ އެބައިމީހުންނަށް ވިދާޅުވިއެވެ. ”اللهُ سُبحَانَهُ وَتَعَالَىގެ މަގުގައި ކާފިރުންނާ ހަނގުރާމަކުރުން، ތިޔަބައިމީހުންގެ މައްޗަށް، އެ إِلٰهُ ފަރްޟުކުރައްވައިފި ނަމަ، ތިޔަބައިމީހުންގެ ކިބައިގައި ހުރި ފިނޑިކަމުގެ ސަބަބުން ތިޔަބައިމީހުން، އެ إِلٰهއަށް އުރެދި ހަނގުރާމަނުކޮށް، ހަނގުރާމައިގެ މައިދާނުން ދުވެފިލައިފާނޭ ކަމަށް، ތިމަން ނަބިއްޔާ ބިރުގަނެއެވެ. ވީމާ، ތިޔަބައިމީހުންގެ ޢަދުއްވުންނާ ބައްދަލުކުރުމަށާއި ބަލާ މުޞީބާތް ކުރިމަތިލުމަށް ތިޔަބައިމީހުން އަވަސްވެ ނުގަންނާށެވެ!“\nމި ފަދައިން އެ ނަބިއްޔާ ވިދާޅުވުމުން، އެ ނަބިއްޔާ އެ ކުރެއްވީ ކުށް ހީފުޅެއް ކަން ބަޔާންކޮށްދިނުމުގެ ގޮތުން އެބައިމީހުން ދެންނެވިއެވެ. ”اللهُ سُبحَانَهُ وَتَعَالَىގެ މަގުގައި ހަނގުރާމަނުކޮށް އަޅުގަނޑުމެން ދުވެފިލާންޖެހޭނީ ކޮން ސަބަބަކާހުރެތޯއެވެ؟ ހަމަކަށަވަރުން، އަޅުގަނޑުމެންގެ ޢަދުއްވުންވަނީ އަޅުގަނޑުމެންގެ މުދާތައް ފޭރިގަނެ، އަޅުގަނޑުމެންގެ ތެރެއިން އެއް ބަޔަކު ޤަތުލުކޮށް، އަނެއް ބަޔަކު ހައްޔަރުކޮށް، ދެން ތިބި މީހުން ނިކަމެތިކޮށްފައެވެ. އަދި އަޅުގަނޑުމެން މި ތިބީ އަޅުގަނޑުމެންގެ ގޯތިގެދޮރުން ނެރެލެވި އަޅުގަނޑުމެންގެ ޅަ ދަރީންނާ ވެސް ވަކިކުރެވިފައެވެ. އަދި އަޅުގަނޑުމެންނަށް މި ފަދަ ނިކަމެތިކަން ލިބުމަށް ފަހުގައި ވެސް، اللهُ سُبحَانَهُ وَتَعَالَىގެ މަގުގައި ހަނގުރާމަނުކޮށް އަޅުގަނޑުމެން މައިދާނުން ދުވެފިލައިފާނޭ ކަމަށް ތިޔަ ހީފުޅުކުރައްވަނީ ކީއްވެގެންތޯއެވެ؟ ޝައްކެއްނެތެވެ. އަޅުގަނޑުމެން މި ތިބީ، ދުޝްމަނުންގެ އަތްދަށުން އަޅުގަނޑުމެންގެ ވަޠަން މިނިވަންކޮށް، އެބައިމީހުންގެ އަތްދަށުގައި ހައްޔަރުވެފައިވާ އަޅުގަނޑުމެންގެ އަޚުން ސަލާމަތްކުރުމަށް ޓަކައި ހަނގުރާމަކުރުމަށް ތައްޔާރަށެވެ.“\nނަމަވެސް، އެބައިމީހުން އެ އެދުނުގޮތުގެ މަތީން، އެބައިމީހުންގެ މައްޗަށް ރަސްކަލަކު ޢައްޔަންކުރައްވައި، އެ ރަސްގެފާނުގެ ޤިޔާދަތުގެ ދަށުގައި ހަނގުރާމަކުރުން އެބައިމީހުންގެ މައްޗަށް ފަރްޟުކުރެއްވުމުން، އެބައިމީހުންގެ ތެރެއިން އިޚްލާޞްތެރި މަދު ބަޔަކު މެނުވީ، އެހެން އެންމެން އެ އަމުރުފުޅަށް ފުރަގަސްދީ، ފިނޑިވެ، ހަނގުރާމަކުރުން ދޫކޮށް، ޖިހާދުގެ މައިދާނުން ދުވެފިލީއެވެ. ދަންނާށެވެ! އެބައިމީހުން އެ ކަންތައްކުރީ އެބައިމީހުންގެ ތެރޭގައި ހުންނެވި ނަބިއްޔާގެ އަރިހުގައި އެބައިމީހުން ދެންނެވި ދެންނެވުމާ މުޅީން ޚިލާފަށެވެ. އަދި ހަނގުރާމަކުރުމަށް ކުރި ވަޢުދާ ޚިލާފުވެ، އެ ވަޢުދު އުވައިލައި އަމިއްލަ ނަފްސަށް އަނިޔާވެރިވި މީހުންގެ ގޮތް، اللهُ سُبحَانَهُ وَتَعَالَى މޮޅަށް ދެނެވޮޑިގެންވެތެވެ.[166] \nދަންނާށެވެ! مُوسَى عَلَيهِ السَّلَامُގެ ޒަމާނަށް ފަހު، އިސްރާއީލުގެ ދަރީންގެ ތެރޭގައި ހުންނެވި ނަބިއްޔަކީ شَمْعُونُ عَلَيهِ السَّلَامُއެވެ.[167] ",
        "footnotes": "[166] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الإْسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[167] التَّفْسِيرُ الْمُيَسَّرُ لِلدَّكْتُورِ عَائِضِ الْقَرْنِي"
    },
    {
        "aayah_number": "247",
        "tafseer": "އަދި އިސްރާއީލުގެ ދަރީންގެ ތެރޭގައި އެ ވަގުތު ހުންނެވި ނަބިއްޔާ، شَمْعُونُ عَلَيهِ السَّلَامُ އެބައިމީހުންނަށް ވިދާޅުވިއެވެ. ”ތިޔަބައިމީހުން ތިޔަ އެދުނު ފަދައިން، ތިޔަބައިމީހުންގެ ރަސްކަލަކީ طَالُوتُ ކަމުގައި، اللهُ سُبحَانَهُ وَتَعَالَى ކަނޑައަޅުއްވައި ނިންމަވައިފި ކަން ކަށަވަރެވެ.“\nމި ފަދައިން އެ ނަބިއްޔާ ވިދާޅުވުމުން، އެބައިމީހުންގެ ތެރޭގައި ތިބި ބޮޑުންގެ މީހުން، އެ ނަބިއްޔާއަށް ދެންނެވިއެވެ. ”ރަސްމަތިފުށުން ނުވަތަ ނަބިއްޔުންގެ ދަރިފަސްކޮޅުން އައިސްފައިވާ މީހަކު ނޫން މީހަކަށް ރަސްކަން ލިބުން ޙައްޤުވެގެން ވަނީ، ކިހިނަކުންތޯއެވެ؟ طَالُوتއަކީ، އެ ފަދަ މީހެއް ނޫނެވެ. އެއާ ޚިލާފަށް، އަޅުގަނޑުމެންނަކީ، ރަސްމަތިފުށުން އަދި ނަބިއްޔުންގެ ދަރިފަސްކޮޅުން އައިސްތިބި ބަޔަކު ކަމުގައިވާ އިރު، ރަސްކަންކުރުމަށް، އޭނާއަށް ވުރެން ޙައްޤުކަން ބޮޑީ އަޅުގަނޑުމެންނެވެ. އަދި އޭނާއަކީ މުދައުވެރިކަމުގެ ގޮތުން ވެސް ތަނަވަސްކަން ލިބިފައިވާ މީހެއް ނޫނެވެ.“\nމި ފަދައިން އެބައިމީހުން ދެންނެވުމުން، އަނެއްކާ ވެސް އެ ނަބިއްޔާ އެބައިމީހުންނަށް ވިދާޅުވިއެވެ. ކަންތައް ހުރީ ތިޔަ ފަދައިން ކަމުގައި ވިއަސް، اللهُ سُبحَانَهُ وَتَعَالَىގެ އަޅުތަކުންގެ ކަންތައްތައް އެ إِلٰهُ މޮޅަށް ދެނެވޮޑިގެންވުމާ އެކު، ހަމަކަށަވަރުން، އެ إِلٰهُ ވަނީ، ތިޔަބައިމީހުންގެ ރަސްކަލަކުކަމުގައި طَالُوتُ އިޚްތިޔާރުކުރައްވައި އޭނާއަށް ރަސްކަން ދެއްވައިފައެވެ. އަދި އެ إِلٰهُ ވަނީ، ރަސްކަމާ އެކަށޭނަ ޢިލްމާއި ޢަދުއްވުންނާ ހަނގުރާމަކުރުމުގެ ކުޅަދާނަކަމާއި ހުނަރުވެރިކަން، ތިޔަބައިމީހުންނަށް ވުރެ އިތުރަށް طَالُوتއަށް ދެއްވައިފައެވެ. އަދި ހެދިހުރި ހަށިގަނޑުގެ ގޮތުން ވެސް، ތިޔަބައިމީހުންނަށް ލިބިފައިނުވާ ގަދަފަދަކަމާއި ބާރު އޭނާއަށް ދެއްވައިފައި ވޭމެއެވެ. ދަންނާށެވެ! اللهُ سُبحَانَهُ وَتَعَالَىއީ، ހުރިހައި ރަސްކަމަކާއި ވެރިކަމަކާ އަދި ހުރިހައި ކަމެއްގެ ވެރި ރަސްވަންތަ إِلٰهއެވެ. ވުމާއެކު، އެ إِلٰهُގެ އަޅުތަކުންގެ ތެރެއިން، އެ إِلٰهُ އިރާދަކުރެއްވި އަޅަކަށް، އެ إِلٰهُ ރަސްކަން ދެއްވަތެވެ.\nއަދި اللهُ سُبحَانَهُ وَتَعَالَىއީ، ދެއްވުމުގައި ނުހަނު ދީލަތިވަންތަ ތަނަވަސްވަންތަ، ހުރިހައި ކަމެއްގެ ޙަޤީޤަތް މޮޅަށް ދެނެވޮޑިގެންވާ إِلٰهއެވެ. އެހެންކަމުން، އެއްވެސް ކަމެއް އެ إِلٰهއަށް ފޮރުވި ވަންހަނާވެގެނެއް ނުވެއެވެ.[168] ",
        "footnotes": "[168] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الإْسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "248",
        "tafseer": "އަދި އެބައިމީހުންގެ ނަބިއްޔާ އެބައިމީހުންނަށް ވިދާޅުވިއެވެ. ހަމަކަށަވަރުން، طَالُوتއަށް ރަސްކަން ދެއްވިކަމުގެ ޢަލާމާތެއްގެ ގޮތުން، ތިޔަބައިމީހުންގެ ޢަދުއްވުން ތިޔަބައިމީހުންގެ އަތުން ނިގުޅައިގެންފައިވާ ފޮށި ތިޔަބައިމީހުންގެ ގާތަށް އައުން ވެއެވެ. އަދި ތިޔަބައިމީހުންގެ ސާހިބުވަންތަ إِلٰهُގެ ޙަޟްރަތުން، ތިޔަބައިމީހުންގެ ތެރޭގައިވާ އިޚްލާޞްތެރި މުއުމިނުންނަށް ދެއްވާ ހިތްހަމަޖެހުމާއި، ސާބިތުކަމާއި، އަމާންކަމާއި، مُوسَىعَلَيهِ السَّلَامُއާއި هَارُونُعَلَيهِ السَّلَامُގެ އާލުން ދޫކުރައްވައިފައިވާ ބައެއް ތަކެތި އެ ފޮށީގެ ތެރޭގައި ވެއެވެ. އެއީ، ތައުރާތު ލިއުއްވިފައިވާ ފިލާގެ އެތިއެތިކޮޅުތަކަކާއި، ކުނޑިތަކަކާއި، مُوسَىعَلَيهِ السَّلَامُގެ އަސާކޮޅާއި، ބައެއް ފޭރާންކޮޅުތަކާ އަދި ބަނީ އިސްރާއީލުންގެ ބައެއް ރަސޫލުން ގެންގުޅުއްވި އެ ނޫން ވެސް ބައެއް ތަކެއްޗެވެ. އަދި އެ ފޮށި އުފުއްލަވައިގެން ގެންނަވައި، طَالُوتُގެ އަރިހުގައި ބަހައްޓަވާނީ މަލާއިކަތުންނެވެ.\nއޭ އިސްރާއީލުގެ ދަރީންނޭވެ! مُوسَىعَلَيهِ السَّلَامُ އާއި هَارُونُعَلَيهِ السَّلَامُ ތިޔަބައިމީހުންގެ ތެރެއަށް ދޫކުރައްވައިފައި ވަޑައިގެންނެވި ބައެއް ތަކެތި ރައްކައުކުރެވިފައިވާ ފޮށި ހިއްޕަވައިގެން މަލާއިކަތުން ވަޑައިގަންނަވައި، ފައުޅުވެ ފެންނަ ގޮތުގައި طَالُوتُގެ އަރިހުގައި އެ ފޮށި ބެހެއްޓެވުމަކީ، طَالُوتُ ރަސްކަމަށް އިޚްތިޔާރުކުރެއްވުނީ، اللهُ سُبحَانَهُ وَتَعَالَىގެ އަމުރުފުޅަށް ކަން ތިޔަބައިމީހުންނަށް ޔަޤީންވެ ކަށަވަރުވާ ފަދަ، ސާފު ހެއްކެކެވެ. އެއީ، اللهُ سُبحَانَهُ وَتَعَالَىއަށް އީމާންވެ، އެ إِلٰهُގެ ރަސޫލުން ގެންނެވި ރިސާލަތު ތެދުކުރާ ބަޔަކު ކަމުގައި ތިޔަބައިމީހުން ވަނީނަމައެވެ.[169] ",
        "footnotes": "[169] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الإْسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "249",
        "tafseer": "ދެން، طَالُوتُގެ ރަސްކަން އެބައިމީހުން ޤަބޫލުކުރުމަށްފަހު، طَالُوتُ އޭނާގެ ލަޝްކަރައިގެން އެބައިމީހުންގެ ޢަދުއްވުންނާ ހަނގުރާމަކުރެއްވުމަށް ނުކުމެވަޑައިގަތެވެ. އެ ވަގުތު طَالُوتُގެ ލަޝްކަރުގެ މީހުންނަށް އޭނާ ވިދާޅުވިއެވެ. ހަމަކަށަވަރުން، اللهُ سُبحَانَهُ وَتَعَالَى ތިޔަބައިމީހުންގެ ކެތްތެރިކަން ހުރި މިންވަރު އިމްތިޙާނުކުރައްވާނެތެވެ. އެ އިމްތިޙާނަކީ، ކުރިމަތީން އަންނަ ކޯރު ހުރަސްކޮށް ތިޔަބައިމީހުން ދިއުމުގެ ތެރޭގައި، މުއުމިނުންނާއި މުނާފިޤުން ވަކިކުރެއްވުމުގެ ގޮތުން، اللهُ سُبحَانَهُ وَتَعَالَى ކުރައްވާ އިމްތިޙާނެކެވެ.\nވީމާ، ތިޔަބައިމީހުންގެ ތެރެއިން މީހަކު އެ ކޯރުން ފެން ބޮއިފި ނަމަ، އެ މީހަކީ އަހުރެންނަށް ވަފާތެރި މީހުންގެ ތެރެއިންވާ މީހެއް ނޫނެވެ. އަދި އެ ކޯރުން ފެން ނުބުއި މީހަކީ، އަހުރެންނަށް ވަފާތެރި، އަހުރެންގެ އަމުރަށް ކިޔަމަންވާ އަދި ޖިހާދުކުރުމުގެ ކެރިކުޅަދާނަކަން ލިބިހުރި މީހެކެވެ. އަދި ހަމަ އެ ފަދައިންމެ، ހޫނުގަދަކަމުން ފެނަށް ކެތްނުކުރެވިގެން ތިމާގެ އަތްގޮށީން ނެގޭހައި ކުޑަ ފެންފޮދެއް އެ ކޯރުން ބުއިމަކީ ވެސް، އަހުރެންގެ އަމުރަށް ކިޔަމަންވުމުގެ ތަރަހައިން ތިޔަބައިމީހުން ބޭރުވާނޭ ކަމެއް ނޫނެވެ. ދެން އެއަށްފަހު، އެ ކޯރާ ހަމަވުމުން، އެބައިމީހުންގެ ތެރޭގައި ތިބި ކެތްތެރި މަދު ބަޔަކު މެނުވީ، އެހެން އެންމެން طَالُوتُގެ އަމުރުފުޅަށް ކިޔަމަންތެރިނުވެ، ބަނޑުފުރޭހައި ވަރަށް، އެ ކޯރުން ފެންބޮއި، ހަނގުރާމަކުރުމަށް ނުކުޅެދި ފަސްޖެހުނެވެ.\nވުމާއެކު، ކޯރު ހުރަސްކޮށް، ޢަދުއްވުންނާ ބައްދަލުކޮށް ހަނގުރާމަކުރުމަށް ޓަކައި ކުރިއަށް ދިއައީ، އީމާންކަން މަތީ ސާބިތުވެ، طَالُوتُގެ އަމުރުފުޅަށް ކިޔަމަންވެގެން ތިބި، މަދު މީސްކޮޅެކެވެ. އެ ވަގުތު، އެ މަދު މީސްކޮޅަށް އެބައިމީހުންގެ ޢަދުއްވުންގެ ލަޝްކަރުގެ ގިނަކަމާއި، އެބައިމީހުންގެ އަތުގައި ހުރި ހަތިޔާރުތަކުގެ ގިނަކަމާއި ވަރުގަދަކަން ފެނުނު ހިނދު، އޭގެ ތެރެއިން ބައެއް މީހުން ބުންޏެވެ. ”جَالُوتއާއި އޭނާގެ ގަދަފަދަ ލަޝްކަރާ ހަނގުރާމަކުރުމުގެ ކުޅަދާނަކަމެއް، މިއަދު ތިމަންމެންނަކަށް ލިބިގެނެއް ނުވެއެވެ.“ އެ ފަދައިން އެބައިމީހުން ބުނުމުން، اللهُ سُبحَانَهُ وَتَعَالَىގެ ގަދަކީރިވަންތަކަމާއި ކަށަކުޅަދުންވަންތަކަން އެބައިމީހުންނަށް ހަނދާންކޮށްދީ، ހަނގުރާމައިގެ މައިދާނުގައި ސާބިތުވެތިބުމަށް އެބައިމީހުންނަށް ހިތްވަރުދެމުން، ޤިޔާމަތް ޤާއިމުވާ ދުވަހުން، اللهُ سُبحَانَهُ وَتَعَالَى އާ ބައްދަލުވާނޭ ކަން ޔަޤީންކުޅަ ތެދުވެރި މުއުމިނުން ބުންޏެވެ.\n”ޢަދަދުގެ ގޮތުން ކިތަންމެ މަދުކަމުގައި ވިއަސް، ހަނގުރާމައިގެ މައިދާނުގައި ކެތްތެރިކަމާއި ސާބިތުކަމާ އެކު ތިބެ ހަނގުރާމަކުރި، މުއުމިނުންގެ ކިތައްކިތައް ލަޝްކަރު، ޢަދަދުގެ ގޮތުން މާގިނަ މީހުން ތިބި ލަޝްކަރުތަކެއްގެ މައްޗަށް، اللهُ سُبحَانَهُ وَتَعَالَىގެ އިޛްނަފުޅާއި އަމުރުފުޅާ އެކު، ގަދަވެ ފަތަޙަހޯދައިފައި ނުވޭހެއްޔެވެ؟ ދަންނާށެވެ! اللهُ سُبحَانَهُ وَتَعَالَى ވޮޑިގެންވަނީ، ހިތްވަރުގަދަ ކެތްތެރި މުއުމިނުންނާ އެކުގައެވެ. އަދި އެ ފަދަ ކެތްތެރި މުއުމިނުންނަށް ނަޞްރުދެއްވައި، އެ إِلٰهُ ރުހިވޮޑިގަންނަވާ މަގުން ހިނގުމުގެ ތައުފީޤު އެބައިމީހުންނަށް ދެއްވަނީ، އެ إِلٰهއެވެ.“[170] ",
        "footnotes": "[170] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الإْسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "250",
        "tafseer": "އަދި طَالُوتُގެ އަމުރުފުޅަށް ކިޔަމަންވެ، އޭނާގެ އަރިހުގައި ކޯރު ހުރަސްކޮށް، އަނެއް ފަރާތަށް ދިއަ މުއުމިނުންގެ މަދު މީސްކޮޅު، ހަނގުރާމައިގެ ނުރައްކައުތެރި މައިދާނުގައި جَالُوْتއާއި އޭނާގެ ގަދަފަދަ ލަޝްކަރާ ބައްދަލުކޮށް މުޤާބަލާކުރުމަށް ޓަކައި ނުކުތް ހިނދު، اللهُ سُبحَانَهُ وَتَعَالَىގެ ޙަޟްރަތަށް ރުޖޫޢަވެ މަޑުމޮޅިކަމާއި، ނިކަމެތިކަމާއި، ބިރުވެތިކަމާ އެކު، އެ إِلٰهއަށް ދުޢާކޮށް ދެންނެވިއެވެ. ”އޭ އަޅަމެންގެ ސާހިބުވަންތަ إِلٰهއެވެ! އަޅަމެންގެ މައްޗަށް ކެތްތެރިކަމުގެ ވާރޭ ވެއްސަވައި، އަޅަމެންގެ ހިތްތައް ކެތްތެރިކަމުން ފުރުއްވާނދޭވެ! އަދި ހަނގުރާމައިގެ މައިދާނުގައި އަޅަމެންގެ ފައިތިލަތައް ސާބިތުކުރައްވައި، އަޅަމެންނަށް ގަދަކަން ދެއްވާނދޭވެ!\nއަދި ޢަދުއްވުންނާ ދެކޮޅަށް ކުރެވޭ މި ހަނގުރާމައިގައި ޢަދުއްވުން ދެކެ ބިރުން އަޅަމެންގެ ފައިތިލަތައް ލޮޅި، ހަނގުރާމައިގެ މައިދާނުން ދުވެފިލާ ބަޔަކު ކަމުގައި އަޅަމެން ނުލައްވާނދޭވެ! އަދި، އިބަ إِلٰهُގެ ވާގިވެރިވަންތަކަމާއި އެހީތެރިވަންތަކަމުން، ކާފިރުންގެ މައްޗަށް އަޅަމެންނަށް ނަޞްރާއި ފަތަޙަދެއްވާނދޭވެ!“[171] ",
        "footnotes": "[171] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الإْسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "251",
        "tafseer": "ފަހެ، اللهُ سُبحَانَهُ وَتَعَالَىގެ އިޛްނަފުޅާ އެކު، މުއުމިނުންގެ އެ މަދު މީސްކޮޅު، ޢަދުއްވުންގެ ގަދަފަދަ ލަޝްކަރާއި އެ ލަޝްކަރުގެ ވެރިއާ جَالُوتُ ބަލިކޮށް އެ ލަޝްކަރު ވިއްސިވިހާލިކޮށްލިއެވެ. އަދި طَالُوتُގެ ލަޝްކަރުގައި ހުންނެވި ގަދަފަދަ ޒުވާނަކު ކަމުގައިވާ، دَاؤودُ عَلَيهِ السَّلَامُގެ އަތްޕުޅުން ޢަދުއްވުންގެ ލަޝްކަރުގެ ވެރިޔާ، جَالُوتُ ޤަތުލުކުރެއްވިއެވެ. އެއަށްފަހު، دَاودُعَلَيهِ السَّلَامُއަށް ރަސޫލުކަމާއި ރަސްކަންދެއްވައި، އިސްރާއީލުގެ ދަރީންގެ ތެރެއަށް، اللهُ سُبحَانَهُ وَتَعَالَىއެ ރަސޫލާ ފޮނުއްވިއެވެ. އަދި ޢިލްމުގެތެރެއިން އެ ރަސޫލާއަށް އުނގަންނަވައިދެއްވުމަށް، އެ إِلٰهُ އިރާދަކުރެއްވި ޢިލްމެއް، އެ ރަސޫލާއަށް އުނގަންނަވައިދެއްވިއެވެ. އަދި މީސްތަކުންގެ ތެރެއިން، އެއްބަޔަކު މެދުވެރިކުރައްވައި، އަނެއް ބަޔެއްގެ ނުރައްކައުތެރިކަމާއި ނުބައިކަން ދުރުކުރެއްވުން ނުވާ ނަމަ، ފަސާދަކުރާ މީހުން ގަދަވެ، މުޅި ދުނިޔެ ފަސާދަވެގެން ހިނގައްޖައީސް ކަން ކަށަވަރެވެ. އެހެނެއްކަމަކު، اللهُسُبحَانَهُ وَتَعَالَى އީ، އެންމެހައި ޢާލަމްތަކުގެ މައްޗަށް ނުހަނު އޯގާވަންތަ، ބޮޑުވެގެންވާ ފަޟްލުވަންތަކަމުގެ ވެރި إِلٰهއެވެ.[172]",
        "footnotes": "[172] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الإْسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة"
    },
    {
        "aayah_number": "252",
        "tafseer": "އޭ ރަސޫލާއެވެ! ބަޔާންވެދިޔަ އާޔަތްތަކުގައި ވަނީ، اللهُ سُبحَانَهُ وَتَعَالَىގެ ކުޅަދުންވަންތަކަމުގެ ބޮޑުކަން އެނގެނިވި ޙުއްޖަތްތަކާއި، ދަލީލުތަކާއި، ބުރްހާންތަކުގެ ވާހަކަތަކެވެ. އެ އާޔަތްތައް ބާވައިލައްވައި، އެ އާޔަތްތަކުގައިވާ ވާހަކަތައް، ތިމަން إِلٰهُ، އިބަ ރަސޫލާއަށް ތެދުތެދަށް ކިއުއްވައިދެއްވަމެވެ. އަދި ހަމަކަށަވަރުން، އިބަ ރަސޫލާ ވެވަޑައިގަންނަވަނީ ތެދުވެރި ރަސޫލުންގެ ތެރެއިން ކަން ކަށަވަރެވެ.[173]\nފަހެ، اللهُ سُبحَانَهُ وَتَعَالَى ދެއްވި ވާގިފުޅުން، ކީރިތި ޤުރްއާނުގެ ދެވަނަ ފޮތުގެ ކުރު ތަފްސީރެއް ލިއުމަށް އަޅުގަނޑު ގަސްތުކުރި މިންވަރަށް ލިޔެ ނިމުނީއެވެ. އަޅުގަނޑުގެ ދުޢާއަކީ، އަޅުގަނޑުގެ މި ކުޑަކުޑަ ޢަމަލު، اللهُ سُبحَانَهُ وَتَعَالَى ޤަބޫލުކުރެއްވުމެވެ. އަދި މި މަސައްކަތުގައި އަޅުގަނޑަށް އެހީތެރިވެދެއްވި ހުރިހައި ފަރާތެއްގެ ޢަމަލު ޤަބޫލުކުރައްވައި، އަޅުގަނޑުމެން އެންމެންނަށް ވެސް ސުވަރުގޭގެ މަތިވެރި ދަރަޖަ މިންވަރުކޮށްދެއްވުމެވެ. އަދި ބޮޑު ވެގެންވާ އެ ނަޞީބު އަޅުގަނޑުމެން އެންމެންނަށް މިންވަރުކޮށްދެއްވުން ވެސް މެއެވެ.\nوَصَلَّى اللهُ وَسَلَّمَ عَلَى سَيِّدِنَا وَمَوْلَانَا مُحَمَّدٍ، وَعَلَى آلِهِ وَأَصْحَابِهِ، وَمَنْ تَبِعَهُمْ بِإِحْسَانٍ إِلَى يَوْمِ الدِّينِ. وَالْحَمْدُ لِلَّهِ رَبِّ الْعَالَمِينَ.\n[3] - التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإِسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[4] - الْجَامِعُ لِأَحْكَامِ الْقُرْآنِ لِلْإمَامِ الْقُرْطُبِي\n[5] - التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[6] - الْجَامِعُ لِأَحْكَامِ الْقُرْآنِ لِلْإِمِامِ الْقُرْطُبِي\n[8] - التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[7] - الْجَامِعُ لِأَحْكَامِ الْقُرْآنِ لِلْإمَامِ الْقُرْطُبِي\n[9] - الْمُخْتَصَرُ فِي التَّفْسِير مِنْ مَرْكَزِ تَفْسِيرٍ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة\n[10] - الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة وَتَفْسِيرُ تَيْسِيرِ الْكَرِيمِ الرَّحْمنِِ لِلْإمَامِ\n[11] - الْجَامِعُ لِأحْكَامِ الْقُرْآنِ لِلْإمِامِ الْقُرْطُبِي وَالتَّفْسِيرُ الْمُيَسَّرُ لِلدَّكْتُورِ عَائِضِ الْقَرْنِي\n[12] - التَّفْسِيرُ الْمُيَسَّرُ لِلدَّكْتُورِ عَائِضِ الْقَرْنِي وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ\n[13] - التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[14] - الْمُخْتَصَرُ فِي التَّفْسِيرِ مِنْ مَرْكَزِ تَفْسِيرٍ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة\n[15] - الْمُخْتَصَرُ فِي التَّفْسِيرِ مِنْ مَرْكَزِ تَفْسِيرٍ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة\n[16] - التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[17] - التَّفْسِيرُ الْمُيَسَّرُ لِلدَّكْتُور عَائِضِ الْقَرْنِي\n[18] - التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ وَالْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة بِالْمَمْلَكَةِ\n[19] - التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ وَالْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة بِالْمَمْلَكَةِ\n[20] - التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ وَالْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة بِالْمَمْلَكَةِ\n[21] - التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ وَالْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة بِالْمَمْلَكَةِ\n[22] - التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ وَالْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة بِالْمَمْلَكَةِ\n[23] - الْجَامِعُ لِأحْكَامِ الْقُرْآنِ لِلْإمَامِ الْقُرْطُبِي\n[24] - التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[25] - الْمُخْتَصَرُ فِي التَّفْسِيرِ مِنْ مَرْكَزِ تَفْسِيرِ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة\n[26] - الْمُخْتَصَرُ فِي التَّفْسِيرِ مِنْ مَرْكَزِ تَفْسِيرِ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة\n[27] - التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[28] - التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[30] - مُسْنَدُ الْإِمَامِ أَحْمَدَ بْنِ حَنْبَل\n[29] - الْجَامِعُ لِأحْكَامِ الْقُرْآنِ لِلْإمَامِ الْقُرْطُبِي\n[31] - التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[32] - الْمُخْتَصَرُ فِي التَّفْسِيرِ مِنْ مَرْكَزِ تَفْسِيرِ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة\n[33] - الْمُخْتَصَرُ فِي التَّفْسِيرِ مِنْ مَرْكَزِ تَفْسِيرِ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة\n[34] - الْمُخْتَصَرُ فِي التَّفْسِير مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ\n[35] - الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ\n[36] - الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَة\n[37] - الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ\n[38] - الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ\n[39] - التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[40] - التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[41] - الْمُخْتَصَرُ فِي التَّفْسِير مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ\n[42] - الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ\n[43] - الْجَامِعُ لِأحْكَامِ الْقُرْآنِ لِلْإمِامِ الْقُرْطُبِي وَالتَّفْسِيرُ الْكَبِيرُ مَفَاتِيحُ الْغَيبِ لِلْإمَامِ فَخْر الدِّينِ الرَّازِي\n[44] - الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ\n[45] - الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ\n[46] - الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة وَتَيْسِيرُ الْكَرِيمِ الرَّحْمَنِ لِلْإمَامِ عَبْدِالرَّحْمنِ السَّعْدِي\n[47] - الْجَامِعُ لِأحْكَامِ الْقُرْآنِ لِلْإمَامِ الْقُرْطُبِي",
        "footnotes": "[173] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الإْسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[3] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإِسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[4] الْجَامِعُ لِأَحْكَامِ الْقُرْآنِ لِلْإمَامِ الْقُرْطُبِي\n[5] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[6] الْجَامِعُ لِأَحْكَامِ الْقُرْآنِ لِلْإِمِامِ الْقُرْطُبِي\n[8] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[7] الْجَامِعُ لِأَحْكَامِ الْقُرْآنِ لِلْإمَامِ الْقُرْطُبِي\n[9] الْمُخْتَصَرُ فِي التَّفْسِير مِنْ مَرْكَزِ تَفْسِيرٍ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة\n[10] الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة وَتَفْسِيرُ تَيْسِيرِ الْكَرِيمِ الرَّحْمنِِ لِلْإمَامِ\nعَبْدِ الرَّحْمنِ السَّعْدِي\n[11] الْجَامِعُ لِأحْكَامِ الْقُرْآنِ لِلْإمِامِ الْقُرْطُبِي وَالتَّفْسِيرُ الْمُيَسَّرُ لِلدَّكْتُورِ عَائِضِ الْقَرْنِي\n[12] التَّفْسِيرُ الْمُيَسَّرُ لِلدَّكْتُورِ عَائِضِ الْقَرْنِي وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ\nالْعَرَبِيَّةِ السُّعُودِيَّة\n[13] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[14] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرٍ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة\n[15] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرٍ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة\n[16] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[17] التَّفْسِيرُ الْمُيَسَّرُ لِلدَّكْتُور عَائِضِ الْقَرْنِي\n[18] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ وَالْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة بِالْمَمْلَكَةِ\nالْعَرَبِيَّةِ السُّعُودِيَّة\n[19] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ وَالْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة بِالْمَمْلَكَةِ\nالْعَرَبِيَّةِ السُّعُودِيَّة\n[20] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ وَالْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة بِالْمَمْلَكَةِ\nالْعَرَبِيَّةِ السُّعُودِيَّة\n[21] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ وَالْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة بِالْمَمْلَكَةِ\nالْعَرَبِيَّةِ السُّعُودِيَّة\n[22] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ وَالْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة بِالْمَمْلَكَةِ\nالْعَرَبِيَّةِ السُّعُودِيَّة\n[23] الْجَامِعُ لِأحْكَامِ الْقُرْآنِ لِلْإمَامِ الْقُرْطُبِي\n[24] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[25] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرِ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة\n[26] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرِ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة\n[27] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[28] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[30] مُسْنَدُ الْإِمَامِ أَحْمَدَ بْنِ حَنْبَل\n[29] الْجَامِعُ لِأحْكَامِ الْقُرْآنِ لِلْإمَامِ الْقُرْطُبِي\n[31] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[32] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرِ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة\n[33] الْمُخْتَصَرُ فِي التَّفْسِيرِ مِنْ مَرْكَزِ تَفْسِيرِ لِلدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة\n[34] الْمُخْتَصَرُ فِي التَّفْسِير مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ\nبِالْمَمْلَكَة الْعَرَبِيَّةِ السُّعُودِيَّة\n[35] الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ\nبِالْمَمْلَكَةِ الْعَرَبِيَّةِ السُّعُودِيَّة\n[36] الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَة\nالْعَرَبِيَّةِ السُّعُودِيَّة\n[37] الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ\nبِالْمَمْلَكَةِ الْعَرَبِيَّةِ السُّعُودِيَّة\n[38] الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ\nالْعَرَبِيَّةِ السُّعُودِيَّة\n[39] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[40] التَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ بِالْمَمْلَكَةِ الْعَرَبِيَّةِ السُّعُودِيَّة\n[41] الْمُخْتَصَرُ فِي التَّفْسِير مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ\nبِالْمَمْلَكَةِ الْعَرَبِيَّةِ السُّعُودِيَّة\n[42] الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ\nبِالْمَمْلَكَةِ الْعَرَبِيَّةِ السُّعُودِيَّة\n[43] الْجَامِعُ لِأحْكَامِ الْقُرْآنِ لِلْإمِامِ الْقُرْطُبِي وَالتَّفْسِيرُ الْكَبِيرُ مَفَاتِيحُ الْغَيبِ لِلْإمَامِ فَخْر الدِّينِ الرَّازِي\n[44] الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ\nبِالْمَمْلَكَةِ الْعَرَبِيَّة السُّعُودِيَّة\n[45] الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة وَالتَّفْسِيرُ الْمُيَسَّرُ مِنْ مَطْبُوعَاتِ وُزَارَةِ الشُّئُونِ الْإسْلاَمِيَّةِ\nبِالْمَمْلَكَةِالْعَرَبِيَّةِ السُّعُودِيَّة\n[46] الْمُخْتَصَرُ فِي التَّفْسِيرِ مِنْ مَرْكَزِ الدِّرَاسَاتِ الْقُرْآنِيَّة بِالْمَمْلَكَةِ الْعَرَبِيَّةِ السُّعُودِيَّة وَتَيْسِيرُ الْكَرِيمِ الرَّحْمَنِ لِلْإمَامِ عَبْدِالرَّحْمنِ السَّعْدِي\n[47] الْجَامِعُ لِأحْكَامِ الْقُرْآنِ لِلْإمَامِ الْقُرْطُبِي"
    }
]