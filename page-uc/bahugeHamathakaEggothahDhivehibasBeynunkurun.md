<!-- TOC --><a name="-"></a>

# ބަހުގެ ހަމަތަކާ އެއްގޮތަށް ދިވެހިބަސް ބޭނުންކުރުން

3 ޛުލްޤަޢިދާ 1446
1 މޭ 2025

[މުޙައްމަދު އިކްރާމް]

---

ފޮތުގެ [ޕީޑީއެފް](https://archive.org/details/dhivehi-bahuge-hama-thah-mohamed-ikram)

---

<!-- TOC start (generated with https://github.com/derlin/bitdowntoc) -->

- [ބަހުގެ ހަމަތަކާ އެއްގޮތަށް ދިވެހިބަސް ބޭނުންކުރުން](#ބަހުގެ-ހަމަތަކާ-އެއްގޮތަށް-ދިވެހިބަސް-ބޭނުންކުރުން)
  - [](#)
  - [ބަލައިލާނެ ބައިތައް](#ބަލައިލާނެ-ބައިތައް)
  - [ނުބައި ލަފުޒު ބޭނުންކުރުމާއި ލަފުޒު ނުބައިކޮށް ބޭނުންކުރުން](#ނުބައި-ލަފުޒު-ބޭނުންކުރުމާއި-ލަފުޒު-ނުބައިކޮށް-ބޭނުންކުރުން)
    - [ހަޑި، ހުތުރު](#ހަޑި-ހުތުރު)
    - [އޭގެން، މީގެން](#އޭގެން-މީގެން)
    - [ލިޔެފަކާ، ބުނެފަކާ، ހަދާފަކާ](#ލިޔެފަކާ-ބުނެފަކާ-ހަދާފަކާ)
    - [އެނބުރިއައުން، އަނބުރާއައުން](#އެނބުރިއައުން-އަނބުރާއައުން)
    - [އަޅައި ކިޔުން، އަޅައިބެލުން، އަޅުވައިކިޔުން](#އަޅައި-ކިޔުން-އަޅައިބެލުން-އަޅުވައިކިޔުން)
    - [ހުރުން، އިނުން، އޮތުން](#ހުރުން-އިނުން-އޮތުން)
    - [ގާތުގައި، ކައިރީގައި](#ގާތުގައި-ކައިރީގައި)
    - [އިނގޭ، އެނގޭ](#އިނގޭ-އެނގޭ)
    - [ދިމާއަށް](#ދިމާއަށް)
    - [ދޮގުހެދުން، ތެދުބުނުން](#ދޮގުހެދުން-ތެދުބުނުން)
    - [އަންހެން ކަނބަލުން](#އަންހެން-ކަނބަލުން)
    - [ބޮޑާވެރިކަން](#ބޮޑާވެރިކަން)
    - [ބަލާބޮޑުކުރުން](#ބަލާބޮޑުކުރުން)
    - [ނަގައިލުން](#ނަގައިލުން)
    - [ޖެއްޔާމު/ ޖެއްޔާމުން](#ޖެއްޔާމު-ޖެއްޔާމުން)
    - [އަދި، އިތުރުން](#އަދި-އިތުރުން)
    - [އާ، އާއި](#އާ-އާއި)
    - [ވީތީވެ](#ވީތީވެ)
  - [ލަފުޒުތައް ނުބައިކޮށް އެތުރުން](#ލަފުޒުތައް-ނުބައިކޮށް-އެތުރުން)
  - [ލަފުޒު ތަކުރާރުކުރުން](#ލަފުޒު-ތަކުރާރުކުރުން)
  - [ނަފީ ނުކުރުން/ ނުބައިކޮށް ނަފީކުރުން](#ނަފީ-ނުކުރުން-ނުބައިކޮށް-ނަފީކުރުން)
  - [ބަހުގެ ދަރަޖަ](#ބަހުގެ-ދަރަޖަ)
    - [މާތްކޮށްފައި ހުރި ލަފުޒު އެޔަށްވުރެ މާތްކުރުން](#މާތްކޮށްފައި-ހުރި-ލަފުޒު-އެޔަށްވުރެ-މާތްކުރުން)
    - [ﷲ އާއި ރަސޫލާއަށް އެއްގޮތަކަށް މުޚާޠަބުކުރުން](#ﷲ-އާއި-ރަސޫލާއަށް-އެއްގޮތަކަށް-މުޚާޠަބުކުރުން)
    - [މާތްކޮށްފައި ހުރި ލަފުޒު ބަދަލުކޮށްގެން ކިޔުން](#މާތްކޮށްފައި-ހުރި-ލަފުޒު-ބަދަލުކޮށްގެން-ކިޔުން)
    - [އެއް ވާހަކައެއްގައި ނުވަތަ އެއް ލިޔުމެއްގައި އެއްފަރާތަކަށް ތަފާތު ދަރަޖަ ބޭނުންކުރުން](#އެއް-ވާހަކައެއްގައި-ނުވަތަ-އެއް-ލިޔުމެއްގައި-އެއްފަރާތަކަށް-ތަފާތު-ދަރަޖަ-ބޭނުންކުރުން)
    - [މާތްކުރާ ފަރާތް އޮޅުން](#މާތްކުރާ-ފަރާތް-އޮޅުން)
    - [ލަފުޒު ނުބައިކޮށް މާތްކުރުން](#ލަފުޒު-ނުބައިކޮށް-މާތްކުރުން)
    - [ވަފުދު، ޖަމާޢަތް](#ވަފުދު-ޖަމާޢަތް)
    - [އެއް ލަފުޒެއްގައި ގިނަ ދަރަޖަތައް ހިމެނުން](#އެއް-ލަފުޒެއްގައި-ގިނަ-ދަރަޖަތައް-ހިމެނުން)
  - [ބަހުރުވައިގެ އަސަރު](#ބަހުރުވައިގެ-އަސަރު)
  - [ސުކުން](#ސުކުން)
  - [ލަފާކޮށްލައިފައި އަދަދު ބުނުން](#ލަފާކޮށްލައިފައި-އަދަދު-ބުނުން)
  - [ތިކިޖެހި ތާނަ](#ތިކިޖެހި-ތާނަ)
  - [ދުވަހާއެކު ނުވަތަ ވަނަޔާއެކު ތާރީޚު ކިޔުމާއި ލިޔުން](#ދުވަހާއެކު-ނުވަތަ-ވަނަޔާއެކު-ތާރީޚު-ކިޔުމާއި-ލިޔުން)
  - [ލަފުޒު ދުރުކުރުން ނުވަތަ ބަސް ދުރުކުރުން](#ލަފުޒު-ދުރުކުރުން-ނުވަތަ-ބަސް-ދުރުކުރުން)

## <!-- TOC end -->

---

<!-- TOC --><a name="--1"></a>

## ބަލައިލާނެ ބައިތައް

1. ނުބައި ލަފުޒު ބޭނުންކުރުމާއި ލަފުޒު ނުބައިކޮށް ބޭނުންކުރުން
2. ލަފުޒުތައް ނުބައިކޮށް އެތުރުން
3. ލަފުޒު ތަކުރާރުކުރުން
4. ލަފުޒުތައް ނަފީ ނުކުރުމާއި ނުބައިކޮށް ނަފީކުރުން
5. ހުރުން، އިނުން، އޮތުން
6. ބަހުގެ ދަރަޖަ
7. ބަހުރުވައިގެ އަސަރު
8. ސުކުން
9. ލަފާކޮށްލައިފައި އަދަދު ބުނުން
10. ތިކިޖެހި ތާނަ
11. ތާރީޚު ކިޔުމާއި ލިޔުން
12. ލަފުޒު ދުރުކުރުން

<!-- TOC --><a name="--2"></a>

## ނުބައި ލަފުޒު ބޭނުންކުރުމާއި ލަފުޒު ނުބައިކޮށް ބޭނުންކުރުން

<!-- TOC --><a name="--3"></a>

### ހަޑި، ހުތުރު

ހަޑި: ނުތާހިރުކަން ނުވަތަ ނުސާފުކަން.
ހުތުރު: ރީތީގެ އިދިކޮޅު.

މިސާލު:

- އެ ލިޔުން ވަރަށް ހަޑިއެވެ. ❌
- އެ ލިޔުން ވަރަށް ހުތުރެވެ. ✅
- އެއީ ވަރަށް ހަޑި އިމާރާތެކެވެ. ❌
- އެއީ ވަރަށް ހުތުރު އިމާރާތެކެވެ. ✅

<!-- TOC --><a name="--4"></a>

### އޭގެން، މީގެން

މީ ދިވެހި ބަހުގައި އޮންނަ ދެ ލަފުޒެއް ވެސް ނޫން.

މިސާލު:

- މުސްލިމުން ރެޔަކާއި ދުވާލު 5 ނާމަދު ކުރަންޖެހެއެވެ. އޭގެން އެންމެ ނަމާދެއް ވެސް އަޅައިގެން ނުވާނެއެވެ. ❌
- މުސްލިމުން ރެޔަކާއި ދުވާލު 5 ނާމަދު ކުރަންޖެހެއެވެ. އެއިން އެންމެ ނަމާދެއް ވެސް އަޅައިގެން ނުވާނެއެވެ. ✅
-
- އިސްލާމްކަމުގެ ރުކުންތައް 5 އެވެ. މީގެން އެއްވެސް ރުކުނަކަށް އިންކާރުކޮށްފި މީހާގެ އިސްލާމްކަން ޞައްޙައެއް ނުވާނެއެވެ. ❌
- އިސްލާމްކަމުގެ ރުކުންތައް 5 އެވެ. މިއިން އެއްވެސް ރުކުނަކަށް އިންކާރުކޮށްފި މީހާގެ އިސްލާމްކަން ޞައްޙައެއް ނުވާނެއެވެ. ✅

<!-- TOC --><a name="--5"></a>

### ލިޔެފަކާ، ބުނެފަކާ، ހަދާފަކާ

މިއީ ކުށް ގޮތެއް

މިސާލު:

- އެހެން ލިޔެ<u>ފަކާ</u> ނެތެވެ. ❌
- އެހެން ލިޔެ<u>ފައެއް</u> ނެތެވެ. ✅
- އެގޮތަށް ބުނެ<u>ފަކާ</u> ނޯންނާނެއެވެ. ❌
- އެގޮތަށް ބުނެ<u>ފައެއް</u> ނޯންނާނެއެވެ. ✅
- އެއްވެސް ޞަޙާބީއަކު އިސްލާމީ އުންމަތަށް ދެރަގޮތެއް ހަދާ<u>ފަކާ</u> ނެތެވެ. ❌
- އެއްވެސް ޞަޙާބީއަކު އިސްލާމީ އުންމަތަށް ދެރަގޮތެއް ހައްދަވައި<u>ފައެއް</u> ނެތެވެ. ✅

<!-- TOC --><a name="--6"></a>

### އެނބުރިއައުން، އަނބުރާއައުން

އެނބުރިއައުން: މީހުންނާ ގުޅުވައިގެން
އަނބުރާ އައުން: ދަތުރުކުރާ އެއްޗެއްސާ ގުޅުވައިގެން

މިސާލު:

- ބައްޕަ މިސްކިތަށް ގޮސްފައި އެނބުރި އަތުވެއްޖެއެވެ.
- ނާލުބޯޓު ކަނޑުގަދަކަމުން އަނބުރާ އަތުވެއްޖެއެވެ.

<!-- TOC --><a name="--7"></a>

### އަޅައި ކިޔުން، އަޅައިބެލުން، އަޅުވައިކިޔުން

އަޅައިކިޔުން: ލިޔެފައިވާ ނަކަލެއް އޭގެ އަސްލާ އެއްގޮތްތޯ ބެލުމަށް ޓަކައި ކިޔާ ކިޔުން.
އަޅައިބެލުން: އެކަތި އަނެކައްޗާ ނިސްބަތްކޮށް ބެލުން.
އަޅުވައިކިޔުން: ލާދީގޮވުން (ދެޖިންސުގެ ދެމީހެއްގެ ދެމެދުގައި ވަކި ކަހަލަ ގުޅުމެއް އޮންނަކަމަށް ވާހަކަދެއްކުން)

މިސާލު:
މި ދެ ލިޔުން އަޅައިކިޔައިލައިދޭށެވެ.
ދެ ބައެއްގެ ދިރިއުޅުން އަޅައިބެލުމަކީ ރަނގަޅު ކަމެއް ނޫނެވެ.
މީހެއްގެ އަނތްބަކާ އެހެން ފިރިހެނަކާ އަޅުވައިކިޔައިގެން ނުވާނެއެވެ.

<!-- TOC --><a name="--8"></a>

### ހުރުން، އިނުން، އޮތުން

ހުރުން، އިނުން، އޮތުން ނުބައިކޮށް ބޭނުންކުރުން މިއީ ވަރަށް ބޮޑަށް ފާހަގަކުރެވޭ މައްސަލައެއް.

އެ މިސްކިތް އިންނަނީ ހެންވޭރުގައެވެ. ❌
އެ މިސްކިތް ހުންނަނީ ހެންވޭރުގައެވެ. ✅

ކޮމްޕިއުޓަރު އިނީ މޭޒުމަތީގައެވެ. ❌
ކޮމްޕިއުޓަރު ހުރީ މޭޒުމަތީގައެވެ. ✅

މަތިމަސް އިނީ ބާލައިފައެވެ. ❌
މަތިމަސް ހުރީ ބާލައިފައެވެ. ✅

މުސައްލަ އިނީ މިސްކިތުގައި ބައިންދާފައެވެ. ❌
މުސައްލަ އޮތީ މިސްކިތުގައި ބާއްވައިފައެވެ.✅

<!-- TOC --><a name="--9"></a>

### ގާތުގައި، ކައިރީގައި

ގާތުގައި: އާންމުގޮތެއްގައި ބޭނުންކޮށް އުޅެނީ މީހުންނާ ގުޅޭގޮތުން ވާހަކަދައްކައި އުޅޭ އުޅުމުގައެވެ.
ކައިރީގައި: އާންމުގޮތެއްގައި ބޭނުންކޮށް އުޅެނީ އެއްޗެއްސާ ގުޅުވައިގެންނެވެ.

މިސާލު:

- އޭނާ އަބަދުވެސް ހުންނަނީ ފުރަތަމަ ސަފުގައި އިމާމު މީހާޔާ ވީހައި ވެސް ކައިރީގައެވެ. ❌
- އޭނާ އަބަދުވެސް ހުންނަނީ ފުރަތަމަ ސަފުގައި އިމާމު މީހާޔާ ވީހައި ވެސް ގާތުގައެވެ. ✅
- އޭނާ އަހަރެންގެ ކައިރީގައި އެ ވާހަކަ ބުންޏެވެ. ❌
- އޭނާ އަހަރެންގެ ގާތުގައި އެ ވާހަކަ ބުންޏެވެ. ✅
- ގޮނޑި ހުރީ މޭޒު ކައިރީގައެވެ. ✅

<!-- TOC --><a name="--10"></a>

### އިނގޭ، އެނގޭ

މީ ތަފާތު މާނައެއް ދޭހަވާ، ތަފާތު ދެ ހާލަތެއްގައި ބޭނުންކުރާ ދެ ލަފުޒު

މިސާލު:

- ނަމާދަކީ އިސްލާމްދީނުގެ ރުކުނެއްކަން ކޮންމެ މުސްލިމަކަށް ވެސް އެނގޭނެއެވެ.
- ނަމާދު ނުކުރާ މީހަކަށް މި ގެއަކުން ކާކަށް ނުލިބޭކަން ހަނދާންކުރާތި އިނގޭ!

<!-- TOC --><a name=""></a>

### ދިމާއަށް

”ދިމަޔަށް“ ނުވަތަ ”ދިމާލަށް“ މިއީ ކުށް ގޮތެއް

މިސާލު:

- އޭނާ ވަރަށް ކެރިގެން އަހަރެންނާ ދިމާއަށް ބުންޏެވެ.
- ޙަޤީޤަތް އޮތީ ދިމާއަށް ފެންނާށެވެ.

<!-- TOC --><a name="--11"></a>

### ދޮގުހެދުން، ތެދުބުނުން

ދޮގަކީ ކަން އޮތްގޮތާ ޚިލާފަށް ހަދަހަދައިން ބުނާ އެއްޗެއް.
ތެދަކީ ކަން އޮތްގޮތަށް ބުނާ ބަހެއް. ހަދާކަށް ނުޖެހޭ.

މިސާލު:

- ދޮގު ހެދުމަކީ އިސްލާމްދީނުގައި ނަހީކުރައްވައިފައިވާ ކަމެކެވެ.
- ތެދު ބުނެގެން އަދަބެއް ލިބުން، ދޮގު ހަދައިގެން ސަލާމަތްވުމަށް ވުރެ މާ ހެޔޮކަން ބޮޑެވެ.

<!-- TOC --><a name="--12"></a>

### އަންހެން ކަނބަލުން

ކަނބަލުން: މާތް އަންހެނުން
ފިރިހެން ކަނބަލުން ނުތިބޭތީ އަންހެން ކަނބަލުންނޭ ބުނުމުގެ ނުވަތަ ލިޔުމުގެ ބޭނުމެއް ނެތް

މިސާލު:

- އަންހެން ކަނބަލުން ނަމާދުކުރުން އެންމެ ރަނގަޅީ އެ ކަނބަލުންގެ ގޭގައެވެ. ❌
- އެ ކަނބަލުން ނަމާދުކުރައްވައި އުޅުއްވީ އެ ކަނބަލުންގެ ގެކޮޅުގައެވެ. ✅
- އަންހެނުން ނަމާދުކުރުން އެންމެ ރަނގަޅީ ގޭގައެވެ. ✅

<!-- TOC --><a name="-1"></a>

### ބޮޑާވެރިކަން

"ބޮޑާވެރިކަން" އެއީ އޮންނަ ލަފުޒެއް ނޫން.
ކިބުރުވެރިކަން = ބޮޑާކަން

މިސާލު:

- ބޮޑާވެރިކަމުގެ ޒައްރެއްގެ މިންވަރު ހިތުގައިވާ މީހާއަށް ވެސް ސުވަރުގެއަކަށް ނުވަދެވޭނެއެވެ. ❌
- ބޮޑާކަމުގެ ޒައްރެއްގެ މިންވަރު ހިތުގައިވާ މީހާއަށް ވެސް ސުވަރުގެއަކަށް ނުވަދެވޭނެއެވެ. ✅
- ކިބުރުވެރިކަމަކީ ނުބައި ސިފައެކެވެ. ✅

<!-- TOC --><a name="-2"></a>

### ބަލާބޮޑުކުރުން

ބަލާއަކީ ބޮޑެތި އާފާތް
ބަލާ!: ބެލުމަށް ކުރާ އަމުރު

މިސާލު:

- މުޙައްމަދުގެ މަންމަ ނިޔާވެފައިވާތީ އޭނާ ބަލާބޮޑުކުރީ އޭނާގެ މައިފުށުގެ ބޮޑުދައިތައެވެ. ❌
- މުޙައްމަދުގެ މަންމަ ނިޔާވެފައިވާތީ އޭނާ ބަލައިބޮޑުކުރީ އޭނާގެ މައިފުށުގެ ބޮޑުދައިތައެވެ. ✅

<!-- TOC --><a name="-3"></a>

### ނަގައިލުން

ނަގައިލުން: ނެތިކޮށްލުން، މަގުއޮޅުވައިލުން، ބޭނުމެއް ނެތް ޚަރަދުކުރުން، ތިމާގެ ހަވާލުގައިވާ އެއްޗެއް ތިމާގެ ފަރުވާކުޑަކަމުން އެއަށް ވީނުވީ ގޮތެއް ނޭނގުން.

މިސާލު:
ކައުންޓަރަށް ގޮސް ފައިސާ ދައްކައިފައި މެމޯ ނަގައިލާށެވެ. ❌
ކައުންޓަރަށް ގޮސް ފައިސާ ދައްކައިފައި މެމޯ ނަގާށެވެ. ✅

ޕާސްޕޯޓު ސައިޒުގެ ދެގަނޑު ފޮޓޯ ނަގައިލައިގެން ގެންނާށެވެ. ❌
ޕާސްޕޯޓު ސައިޒުގެ ދެގަނޑު ފޮޓޯ ނަގައިގެން ގެންނާށެވެ. ✅
މީހެއްގެ އަބުރު ނަގައިލުމަކީ އިސްލާމްދީނުގައި ބޮޑުވެގެންވާ ފާފައެކެވެ. ✅

<!-- TOC --><a name="--13"></a>

### ޖެއްޔާމު/ ޖެއްޔާމުން

”މު“ އާއި ”މުން“ - ބަހުގެ ހަމައަށް ނުފެތޭ ބޭކާރު އަކުރުތަކެއް

މިސާލު:

- ނިޞާބު ހަމަވާވަރަށް ފައިސާ ޖަމާވެފައި އަހަރުދުވަހު <u>ހުރެއްޖެއްޔާމު</u> މުދަލު ޒަކާތް ދައްކާންވާނެއެވެ. ❌
- ނިޞާބު ހަމަވާވަރަށް ފައިސާ ޖަމާވެފައި އަހަރުދުވަހު <u>ހުރެއްޖެއްޔާމުން</u> މުދަލު ޒަކާތް ދައްކާންވާނެއެވެ. ❌
- ނިޞާބު ހަމަވާވަރަށް ފައިސާ ޖަމާވެފައި އަހަރުދުވަހު ހުރެއްޖެއްޔާ ޒަކާތް ދައްކާންވާނެއެވެ. ✅
- ނިޞާބު ހަމަވާވަރަށް ފައިސާ ޖަމާވެފައި އަހަރުދުވަހު ހުރި ނަމަ، ޒަކާތް ދައްކާންވާނެއެވެ. ✅

<!-- TOC --><a name="--14"></a>

### އަދި، އިތުރުން

މިއީ ޢިބާރާތް ކުރުމުގައި މިހާރަކަށް އައިސް ނުބައިކޮށް ވަރަށް ގިނައިން ބޭނުންކުރާ ދެ ލަފުޒު.

މިސާލު:

- އެމަނިކުފާނަށް ވެލާނާ އިންޓަރނޭޝަނަލް އެއަރޕޯޓުން މަރުޙަބާ ދެންނެވީ އިސްލާމީ ކަންތައްތަކާބެހޭ ވަޒީރު ޑޮކްޓަރ މުޙައްމަދު ޝަހީމް ޢަލީ ސަޢީދު <u>އަދި</u> އިސްލާމީ މަރުކަޒުގެ އިސް އިމާމު މުޙައްމަދު ލަޠީފުގެ <u>އިތުރުން</u> ވުޒާރާގެ އިސް ވެރީންނެވެ.
- ވެލާނާ އިންޓަރނޭޝަނަލް އެއަރޕޯޓުން އެމަނިކުފާނަށް މަރުޙަބާ ދެންނެވީ އިސްލާމީ ކަންތައްތަކާބެހޭ ވަޒީރު ޑޮކްޓަރ މުޙައްމަދު ޝަހީމް ޢަލީ ސަޢީދާ<u>އި</u>، އިސްލާމީ މަރުކަޒުގެ އިސް އިމާމު މުޙައްމަދު ލަޠީފާ<u>އި</u>، ވުޒާރާގެ އިސް ވެރީންނެވެ.

<!-- TOC --><a name="--15"></a>

### އާ، އާއި

ދިވެހިބަހުން ލިޔާ ލިޔުންތަކުގައި އެންމެ ގިނައިން ލިޔެއުޅޭ އެއް ކުށަކީ މިއީކަން ފާހަގަކުރެވޭ.

މިސާލު:
އެންމެ ރަނގަޅު ޒުވާނަކީ އެ ޒުވާނެއްގެ ހިތް މިސްކިތާ<u>އި</u> ގުޅިފައިވާ ޒުވާނާއެވެ. ❌
އެންމެ ރަނގަޅު ޒުވާނަކީ އެ ޒުވާނެއްގެ ހިތް މިސްކި<u>ތާ</u> ގުޅިފައިވާ ޒުވާނާއެވެ. ✅
މައިންބަފައިން ދަރީންނަށް ޓަކައި ކުރާ ދުޢާ އިޖާބަވުމާ<u>އި</u> މެދަކު ޝައްކެއް ނެތެވެ. ❌
މައިންބަފައިން ދަރީންނަށް ޓަކައި ކުރާ ދުޢާ އިޖާބަވު<u>މާ</u> މެދަކު ޝައްކެއް ނެތެވެ. ✅
ފެންނަމުން މިދަނީ މުޖުތަމަޢުގައި ހިނގާ ހުރިހާ ނުބައިކަމެއް މަސްތުވާ ތަކެއްޗާ<u>އި</u> ގުޅިފައިވާ ތަނެވެ. ❌
ފެންނަމުން މިދަނީ މުޖުތަމަޢުގައި ހިނގާ ހުރިހާ ނުބައިކަމެއް މަސްތުވާ ތަކެއް<u>ޗާ</u> ގުޅިފައިވާ ތަނެވެ. ✅

<!-- TOC --><a name="-4"></a>

### ވީތީވެ

މި "ވެ" އަކީ ބަހުގެ ހަމަޔަށް ނުފެތޭ ބޭކާރު އަކުރެއް

މިސާލު:

- އެއީ އަހަރެންނަށް ފަތިސްނަމާދަށް ގޮވާ<u>ތީވެ</u> ދިން ހަދިޔާއެކެވެ. ❌
- އެއީ އަހަރެންނަށް ފަތިސްނަމާދަށް ގޮވާތީ ދިން ހަދިޔާއެކެވެ. ✅
- މިއީ އަހަރެންގެ ރައްޓެއްސަކަށް<u>ވީތީވެ</u> ބުނާ އެއްޗެއް ނޫނެވެ. ❌
- މިއީ އަހަރެންގެ ރައްޓެއްސަކަށް<u>ތީވެ</u> ބުނާ އެއްޗެއް ނޫނެވެ. ✅

<!-- TOC --><a name="--16"></a>

## ލަފުޒުތައް ނުބައިކޮށް އެތުރުން

ޖުމުލައެއްގައި ލަފުޒު އަތުރާ ގޮތަކުން:

- ޖުމުލައިގެ މާނަ ތަފާތުވޭ.
- ބުނަން ބޭނުންވާ ވާހަކަ ނުވަތަ ދޭން ބޭނުންވާ މެސެޖާ ދިމާ އިދިކޮޅު މާނަ ދޭހަވާ ފަހަރު ވެސް އާދޭ.
  މިސާލު:
- މައިންބަފައިންގެ ހެޔޮ ދުޢާގެ ސަބަބުން މަގު ގެއްލިފައިވާ ދަރީންނަށް ތެދުމަގު ލިބުމަށް މަގު ފަހިވެއެވެ. ❌
- މަގު ގެއްލިފައިވާ ދަރީންނަށް، މައިންބަފައިންގެ ހެޔޮ ދުޢާގެ ސަބަބުން ތެދުމަގު ލިބުމަށް މަގު ފަހިވެއެވެ. ✅

- އިސްލާމިކް ފައިނޭންސްގެ ނިޒާމުގެ ސަބަބުން މާލީ ނިޒާމު ހަމައިން ނެއްޓިފައިވާ ޤައުމުތަކުގެ އިޤްތިޞާދު ހަމަޔަކަށް އެޅެއެވެ. ❌
- މާލީ ނިޒާމު ހަމައިން ނެއްޓިފައިވާ ޤައުމުތަކުގެ އިޤްތިޞާދު، އިސްލާމިކް ފައިނޭންސްގެ ނިޒާމުގެ ސަބަބުން ހަމަޔަކަށް އެޅެއެވެ. ✅

<!-- TOC --><a name="--17"></a>

## ލަފުޒު ތަކުރާރުކުރުން

އެއް ލަފުޒު މާ ގިނައިން ތަކުރާރުކުރުމަކީ:

- އަޑުއަހާ މީހުން ނުވަތަ ކިޔާ މީހުންގެ ޝައުޤުވެރިކަން ގެއްލޭނެ ކަމެއް.
- މީހުން ފޫހިވާނެ ކަމެއް.
- އަޑުއަހާ އެއްޗަކުން ނުވަތަ ކިޔާ އެއްޗަކުން ކުރާ އަސަރު ނެތޭ ނުވަތަ އަސަރު ކުޑަވާ ކަމެއް.
  މިސާލު:
  ނަމާދުކުރަން ގަސްތުކޮށްފި ކަމުގައި <u>ވަނީ ނަމަ</u> ވުޟޫކުރަން ޖެހޭނެ. ވުޟޫކުރަން ޖެހޭ ކަމުގައި <u>ވަނީ ނަމަ</u>، ނިޔަތްގަންނަން ޖެހޭނެ. ވުޟޫކުރާ ކަމުގައި <u>ވަނީ ނަމަ</u> ވުޟޫގެ ގުނަވަންތަކުގައި ރަނގަޅަށް ފެންލެވޭތޯ ނުވަތަ ފެން ފުހެވޭތޯ ބަލަންޖެހޭނެ. ވުޟޫކޮށްފި ކަމުގައި <u>ވަނީ ނަމަ</u>، ވުޟޫދުޢާ ކިޔުން ސުންނަތްވެގެން ވޭ. ނަމާދުކުރަނީ މިސްކިތެއްގައި ކަމުގައި <u>ވަނީ ނަމަ</u> މިސްކިތަށް ވަންނަމުން ކިޔާ ދުޢާ ކިޔުން ސުންނަތްވެގެން ވޭ.

<!-- TOC --><a name="--18"></a>

## ނަފީ ނުކުރުން/ ނުބައިކޮށް ނަފީކުރުން

ނަފީގެ ޖުމުލަތަކުގައި ނަފީކުރަންޖެހޭ ލަފުޒު އެކަހެރިނުކޮށް ވާހަކަދެއްކުން

މިސާލު:
އޭނާ <u>ނަމާދު</u> ނުކުރެއެވެ. ❌
އޭނާ <u>ނަމާދެއް</u> ނުކުރެއެވެ. ✅
ނަމާދުނުކުރާ މީހާ ﷲ ދެކެ <u>ލޯބި</u> ނުވެއެވެ. ❌
ނަމާދުނުކުރާ މީހާ ﷲ ދެކެ <u>ލޯތްބެއް</u> ނުވެއެވެ. ✅

ނަފީގެ ޖުމުލަތަކުގައި ނަފީކުރާ ލަފުޒު ނުބައިކޮށް އެކަހެރިކުރުން.
މިސާލު:
ދެ ޙަރަމުގެ ކޮންމެ ވެސް <u>އިމާމެއް</u> ކޮންމެ އަހަރަކު ގެންނަން މަސައްކަތް ކުރާނަމެވެ. ❌
ދެ ޙަރަމުގެ ކޮންމެ ވެސް <u>އިމާމަކު</u> ކޮންމެ އަހަރަކު ގެންނަން މަސައްކަތް ކުރާނަމެވެ. ✅
ކޮންމެ <u>މީހެއް</u> ކުށެއް ކުރިޔަސް އެ މީހަކަށް ޙައްޤު އަދަބު ލިބެންޖެހޭނެއެވެ. ❌
ކޮންމެ <u>މީހަކު</u> ކުށެއް ކުރިޔަސް އެ މީހަކަށް ޙައްޤު އަދަބު ލިބެންޖެހޭނެއެވެ. ✅

<!-- TOC --><a name="--19"></a>

## ބަހުގެ ދަރަޖަ

<!-- TOC --><a name="--20"></a>

### މާތްކޮށްފައި ހުރި ލަފުޒު އެޔަށްވުރެ މާތްކުރުން

ދިވެހިބަހުގައި އާންމުކޮށް ބޭނުންކުރާނީ 3 ދަރަޖަ

- އާދައިގެ ދަރަޖަ (އާނ ހޫނ ކިޔާ ދަރަޖަ)
- މާތް ދަރަޖަ (ލައްބަ ދުރުވުން ކިޔާ ދަރަޖަ)
- އެންމެ މާތް ދަރަޖަ (އާދެ ވަޑައިގަންނަވަން ކިޔާ ދަރަޖަ)

ﷲ ސުބުޙާނަހޫ ވަތަޢާލާ ޚާއްޞަ ދަރަޖައެއް އޮވޭ.
މިސާލު: ﷲ ވަޙީކުރެއްވިއެވެ.

މުޙައްމަދު ރަސޫލު ޞައްލަﷲ ޢަލައިހި ވަސައްލަމައަށް ޚާއްޞަ ދަރަޖައެއް އޮވޭ.
މިސާލު:
ރަސޫލުﷲ ޞައްލަﷲ ޢަލައިހި ވަސައްލަމަ ޙަދީޘްކުރެއްވިއެވެ. ✅
ރަސޫލުﷲ ޞައްލަﷲ ޢަލައިހި ވަސައްލަމަ ޙަދީޘްފުޅުކުރެއްވިއެވެ. ❌

<!-- TOC --><a name="--21"></a>

### ﷲ އާއި ރަސޫލާއަށް އެއްގޮތަކަށް މުޚާޠަބުކުރުން

މިސާލު:
ރަސޫލު ޞައްލަﷲ ޢަލައިހި ވަސައްލަމް އެހެން ސުވާލުކުރެއްވުމުން ޞަޙާބީން ދެންނެވިއެވެ. އެގޮތް ދެނެވޮޑިގަންނަވާނީ ﷲ އާއި އެކަލާނގެ ރަސޫލާއެވެ. ❌
ރަސޫލު ޞައްލަﷲ ޢަލައިހި ވަސައްލަމް އެހެން ސުވާލުކުރެއްވުމުން ޞަޙާބީން ދެންނެވިއެވެ. އެގޮތް މޮޅަށް ދެނެވޮޑިގަންނަވާނީ ﷲ އެވެ. އަދި އެގޮތް މޮޅަށް ދެނެވަޑައިގަންނަވާނީ ﷲ ގެ ރަސޫލާއެވެ. ✅

ރަސޫލު ޞައްލަﷲ ޢަލައިހި ވަސައްލަމް އެހެން ސުވާލުކުރެއްވުމުން ޞަޙާބީން ދެންނެވިއެވެ. އެގޮތް ދެނެވަޑައިގަންނަވާނީ ﷲ އާއި އެކަލާނގެ ރަސޫލާއެވެ. ❌
ރަސޫލު ޞައްލަﷲ ޢަލައިހި ވަސައްލަމް އެހެން ސުވާލުކުރެއްވުމުން ޞަޙާބީން ދެންނެވިއެވެ. އެގޮތް މޮޅަށް ދެނެވޮޑިގަންނަވާނީ ﷲ އެވެ. އަދި އެގޮތް މޮޅަށް ދެނެވަޑައިގަންނަވާނީ ﷲ ގެ ރަސޫލާއެވެ. ✅

<!-- TOC --><a name="--22"></a>

### މާތްކޮށްފައި ހުރި ލަފުޒު ބަދަލުކޮށްގެން ކިޔުން

މިސާލު:
ރަސޫލު ޞައްލަﷲ ޢަލައިހި ވަސައްލަމަގެ ޙަދީސްބަސްފުޅެއްގައި ވެއެވެ. ❌

މިހެން ބުނީމައި ހީވަނީ އެކަލޭގެފާނު ބަސްފުޅު ވިދާޅުވުމަށް ބޭނުންކުރާ ޙަދީޘް ނޫން ލަފުޒެއް ވެސް އޮންނަހެން.

ރަސޫލު ޞައްލަﷲ ޢަލައިހި ވަސައްލަމަގެ ޙަދީޘެއްގައި ވެއެވެ. ✅

<!-- TOC --><a name="--23"></a>

### އެއް ވާހަކައެއްގައި ނުވަތަ އެއް ލިޔުމެއްގައި އެއްފަރާތަކަށް ތަފާތު ދަރަޖަ ބޭނުންކުރުން

މިސާލު
މޫސާގެފާނު ވަޑައިގެން <u>އަސާ އެއްލައިލީމާ</u> އެ <u>އަސާކޮޅު</u> ހަރުފައަކަށް ބަދަލުވެ މުޝްރިކުން ހެދި ހުރިހާ ސިހުރުތައް ކައިލިއެވެ. ❌
މޫސާގެފާނު <u>ވަޑައިގެން</u> އަސާކޮޅު <u>އެއްލަވައިލެއްވީމާ</u> އެ އަސާކޮޅު ހަރުފައަކަށް ބަދަލުވެ، މުޝްރިކުން ހެދި ހުރިހާ ސިހުރުތައް ކައިލިއެވެ. ✅

އެއް ރެޔަކު ރަސޫލު ޞައްލަﷲ ޢަލައިހި ވަސައްލަމް 11 އަންހެން <u>ބޭކަނބަލެއްގެ</u> ވާހަކަ އަޑުއައްސަވަނީ... އެ <u>ބޭފުޅުންގެ</u>.... އެ 11 <u>އަންހެނުންގެ</u>....

<!-- TOC --><a name="--24"></a>

### މާތްކުރާ ފަރާތް އޮޅުން

މިސާލު:
އަބޫބަކުރުގެފާނު ވަޑައިގެން ރަސޫލު ޞައްލަﷲ ޢަލައިހި ވަސައްލަމަގެ އަރިހުގައި ވިދާޅުވިއެވެ. ❌
އަބޫބަކުރުގެފާނު ވަޑައިގެން ރަސޫލު ޞައްލަﷲ ޢަލައިހި ވަސައްލަމަގެ އަރިހުގައި ދެންނެވިއެވެ. ✅
އަޅުގަނޑަކަށް ސާފެއްނުވިއެވެ. ތިޔަ ދެންނެވީ ކީކޭތޯއެވެ؟ ❌
އަޅުގަނޑަކަށް ސާފެއްނުވިއެވެ. ތިޔަ ވިދާޅުވީ ކީކޭތޯއެވެ؟ ✅

<!-- TOC --><a name="--25"></a>

### ލަފުޒު ނުބައިކޮށް މާތްކުރުން

މިސާލު:
ރަސޫލު ޞައްލަﷲ ޢަލައިހި ވަސައްލަމް އެންމެ <u>ލޯބިވެވަޑައިގަންނަވާ</u> ބޭފުޅަކީ ޢާއިޝާ ރަޟިޔަﷲ ޢަންހާ އެވެ. ❌
ރަސޫލު ޞައްލަﷲ ޢަލައިހި ވަސައްލަމް އެންމެ ލޯބިފުޅުވާ ބޭފުޅަކީ ޢާއިޝާ ރަޟިޔަﷲ ޢަންހާ އެވެ. ✅

އެ ޒުވާން ޞަޙާބީ <u>ބޭނުންވެވަޑައިގަތީ</u> ހަނގުރާމަޔަށް ވަޑައިގަންނަވާށެވެ. ❌
އެ ޒުވާން ޞަޙާބީ <u>ބޭނުންފުޅުވީ</u> ހަނގުރާމަޔަށް ވަޑައިގަންނަވާށެވެ. ✅

<!-- TOC --><a name="--26"></a>

### ވަފުދު، ޖަމާޢަތް

ޖަމާޢަތް، ލަޝްކަރު، ޓީމު ވަފުދު، ގުރޫޕު ތަންތަނަށް ދިޔުމަށާއި އެނބުރި އައުމަށް ބޭނުންކުރާނީ އާދައިގެ ބަހުރުވައިން.
ނަމަވެސް އެއިން ޖަމާޢަތެއްގައި ހިމެނިވަޑައިގަންނަވާ ވަކި ބޭފުޅެއްގެ ވާހަކަ ވިދާޅުވާނީ ނުވަތަ ލިޔުއްވާނީ އެ ބޭފުޅެއްގެ މަގާމާ އެކަށީގެންވާ ދަރަޖައަކުން.

މިސާލު:
ރާއްޖެއިން ޙައްޖަށް ދާ މީހުންގެ ކަންކަމާ ބެހޭގޮތުން ސަޢޫދީޢަރަބިއްޔާގެ ކަމާބެހޭ ފަރާތްތަކާ މިޝްވަރާ ކުރުމަށް ޓަކައި އިސްލާމިކް މިނިސްޓްރީގެ ވަފުދެއް އެ ޤައުމަށް <u>ހިނގައްޖެއެވެ</u>. މި ވަފުދުގެ އިސްބޭފުޅެއްގެ ގޮތުގައި <u>ވަޑައިގަތީ</u> އިސްލާމިކް މިނިސްޓަރ ޑޮކްޓަރ މުޙައްމަދު ޝަހީމް ޢަލީ ސަޢީދެވެ.

މި އުސޫލުން ބަލާއިރު މަސްވެރީން މަހަށް ދުރުވާނީއެއް ނުވަތަ ވަޑައިގަންނަވާނީއެއް ނޫނެވެ. އަދި ދަނޑުވެރީން ދަނޑަށް ދުރުވާނީއެއް ނުވަތަ ވަޑައިގަންނަވާނީއެއް ނޫނެވެ. މަސްވެރީން މަހަށް ދާނީއެވެ. ދަނޑުވެރީން ދަނޑަށް ދާނީއެވެ. ކެޔޮޅުން މަސް ބާނާނީއެވެ. ދަނޑުވެރީން ދަނޑުހައްދާނީއެވެ.

<!-- TOC --><a name="--27"></a>

### އެއް ލަފުޒެއްގައި ގިނަ ދަރަޖަތައް ހިމެނުން

މިސާލު:
ރަސޫލު ޞައްލަﷲ ޢަލައިހި ވަސައްލަމް <u>ބޭނުންފުޅުވެލެއްވީ</u> ހިޖުރައަށް <u>ވަޑައިގަންނަވާއިރު</u> ބޭނުންކުރައްވާ ސަވާރީއަކީ އަމިއްލަފުޅު އެއްޗަކަށް ހައްދަވާށެވެ. ❌

ރަސޫލު ޞައްލަﷲ ޢަލައިހި ވަސައްލަމް <u>ބޭނުންވެލެއްވީ</u> ހިޖުރައަށް <u>ވަޑައިގަންނަވާއިރު</u> ބޭނުންކުރައްވާ ސަވާރީއަކީ އަމިއްލަފުޅު އެއްޗަކަށް ހައްދަވާށެވެ. ❌

ރަސޫލު ޞައްލަﷲ ޢަލައިހި ވަސައްލަމް <u>ބޭނުންފުޅުވީ</u> ހިޖުރައަށް <u>ވަޑައިގަންނަވާއިރު ބޭނުންފުޅުކުރައްވާ</u> ސަވާރީއަކީ <u>އަމިއްލަފުޅު</u> އެއްޗަކަށް ހައްދަވާށެވެ. ✅

<!-- TOC --><a name="--28"></a>

## ބަހުރުވައިގެ އަސަރު

ބައެއް މީހުން ލިޔާއިރު ނުވަތަ ވާހަކަދައްކާއިރު އެ މީހަކު ނިސްބަތްވާ ރަށުގެ ނުވަތަ ސަރަހައްދުގެ ބަހުރުވައިގެ އަސަރު ފެނޭ.

މިސާލު:
ޙައްޖާއި ޢުމްރާކޮށްކޮށްގެން ރާއްޖެ އަންނަ ބައެއް މީހުންގެ ފަރާތުން އެ ދަތުރުގެ ހޮޔޮ އަސަރެއް <u>ފާހަނގައެއް</u> ނުވެއެވެ.
ޙައްޖާއި ޢުމްރާކޮށްގެން ރާއްޖެ އަންނަ ބައެއް މީހުންގެ ފަރާތުން އެ ދަތުރުގެ ހޮޔޮ އަސަރެއް <u>ފާހަގައެއް</u> ނުވެއެވެ.

އެ ޒަމާނުގައި އުމުރުފުޅުން ވަރަށް <u>ހަނގު</u> ޞަޙާބީން ހަނގުރާމައިގެ ލަޝްކަރުތަކުގެ ކޮމާންޑަރުކަން ކުރައްވައިފައިވެއެވެ.
އެ ޒަމާނުގައި އުމުރުފުޅުން ވަރަށް <u>ހަގު</u> ޞަޙާބީން ހަނގުރާމައިގެ ލަޝްކަރުތަކުގެ ކޮމާންޑަރުކަން ކުރައްވައިފައިވެއެވެ.

<!-- TOC --><a name="-5"></a>

## ސުކުން

ދިވެހިބަހުން ލިޔާ ލިޔުންތަކުގައި ސުކުން ނުބައިކޮށް ލިޔެފައި ހުރޭ.

މިސާލު:
އަށްނާރަކީ ކީރިތި ޤުރްއާނުގައި ބަޔާންވެގެންވާ މޭވާއެކެވެ. ❌
އަންނާރަކީ ކީރިތި ޤުރްއާނުގައި ބަޔާންވެގެންވާ މޭވާއެކެވެ. ✅
މައްމައާއި ބައްޕައަށް ހެޔޮކޮށް ހިތަން ޤުރްއާނުގެ އެތައް ތަނެއްގައި އަންގަވައިފައިވެއެވެ. ❌
މަންމައާއި ބައްޕައަށް ހެޔޮކޮށް ހިތަން ޤުރްއާނުގެ އެތައް ތަނެއްގައި އަންގަވައިފައިވެއެވެ. ✅
އަންބަކަށް އަނިޔާކުރުމަކީ ދަށުދަރަޖައިގެ ކަމެކެވެ.❌
އަނތްބަކަށް އަނިޔާކުރުމަކީ ދަށުދަރަޖައިގެ ކަމެކެވެ. ✅

<!-- TOC --><a name="--29"></a>

## ލަފާކޮށްލައިފައި އަދަދު ބުނުން

ނުބައިކޮށް ކިޔާ ގޮތް:
ދެވަރަކަށް މީހުން، ތިން ވަރަކަށް މީހުން ❌
ރަނގަޅު ގޮތް:
އެކެއް ދެމީހަކު، ދެތިން މީހުން، ތިން ހަތަރު މީހުން، ހައެއްކަ މީހުން، ނުވަވަރަކަށް މީހުން.
ދިހައަކުން ފެށިގެން ހުންނަ އަދަދުތަކުގެ ތެރެއިން ސީނު ސުކުނަށް ނިމިފައި ހުންނަ އަދަދުތަކުގެ ފަހަތަށް "އަކަށް“މި ލަފުޒު، އެ ނޫން އަދަދުތަކަށް”ވަރަކަށް“ މި ލަފުޒު އިތުރުކުރެވޭ
މިސާލު: ދިހަވަރަކަށް، ފަންސަވީހަކަށް، އައްޑިހަވަރަކަށް
ސަތޭކައާ ހަމަވުމުން، "އެއްހައި" މި ލަފުޒު އިތުރުކުރެވޭ.
މިސާލު: ސަތޭކައެއްހައި، ލައްކައެއްހައި، މިލިޔަނެއްހައި.

<!-- TOC --><a name="--30"></a>

## ތިކިޖެހި ތާނަ

ޢަރަބިބަހުން ދިވެހިބަހަށް ވަދެފައި ހުންނަ ބައެއް ލަފުޒު ލިޔުމަށް ޓަކައި ތިކިޖެހި ތާނަ ބޭނުންކުރާއިރު:
އަކުރުގެ ނުބައި ތަނުގައި ތިކިޖަހަފައި ހުރޭ.
އަލްފާޞިލް ❌
އަލްފާޟިލް 

ތިކިޖަހަން ނުޖެހޭ އަކުރުގައި ތިކި ޖަހައިފައިހުރޭ.
ޤުރްޢާން ❌
ޤުރްއާން ✅

ތިކިޖަހަންޖެހޭ އަކުރުގައި ތިކި ނުޖަހާ ހުރޭ.
އިއުލާނު ❌
އިޢުލާނު ✅

އެއް ލަފުޒެއްގައި ތިކިޖަހަންޖެހޭ އެއް އަކުރުގައި ތިކިޖަހައިފައި އަނެއް އަކުރުގައި ތިކިނުޖަހާ ހުރޭ
އިޚްތިޞާސް ❌
އިޚްތިޞާޞް ✅

| ތާނަ | ޢަރަބި |
| ---- | ------ |
| ޚ    | خ      |
| ޙ    | ح      |
| ޢ    | ع      |
| ޣ    | غ      |
| ޛ    | ذ      |
| ޘ    | ث      |
| ޠ    | ط      |
| ޡ    | ظ      |
| ޤ    | ق      |
| ޝ    | ش      |
| ޞ    | ص      |
| ޟ    | ض      |

<!-- TOC --><a name="--31"></a>

## ދުވަހާއެކު ނުވަތަ ވަނަޔާއެކު ތާރީޚު ކިޔުމާއި ލިޔުން

5 މޭ 2025 ވަނަ ދުވަހުގެ ކުރިން. ❌

2025 މޭ 5 ވަނަ ދުވަހުގެ ކުރިން ✅

5 މޭ 2025 ވާ ހޯމަ ދުވަސް. ❌

2025 މޭ 5 ވާ ހޯމަ ދުވަސް ✅

<!-- TOC --><a name="--32"></a>

## ލަފުޒު ދުރުކުރުން ނުވަތަ ބަސް ދުރުކުރުން

ލަފުޒު ދުރުކުރެވޭ ގޮތަކަކުން އެއް ލަފުޒަކުން ނުވަތަ އެއް ޖުމުލައަކުން ވަރަށް ތަފާތު މާނަ ދޭހަވޭ

މިސާލު:
ލޯނު ދައްކާށެވެ.
ލޯ ނުދައްކާށެވެ.
ފޯނު ކުރާށެވެ.
ފޯ ނުކުރާށެވެ.
އެމާ މިހާރު ވަރަށް ބޮޑެވެ.
އެ މާ މިހާރު ވަރަށް ބޮޑެވެ.

---

ޝުކުރިއްޔާ
